[4;16 de novembro de 1993;O señor OFICIAL MAIOR (Cólera Leirado)]

Verificadas as declaracións presentadas por cada un dos deputados proclamados electos, resulta ser o deputado electo de maior idade D. Celestino Torres Rodríguez, e os deputados máis novos os señores D.
Juan Manuel Casares González e D. Julio Ángel Montes Marqués.
Rógolles que comparezan na Presidencia co fin de constitui-la Mesa de Idade.
(Os nomeados ocupan os seus postos).

[4;16 de novembro de 1993;O señor PRESIDENTE DA MESA DE IDADE (Torres Rodríguez)]

Constitución da Mesa de Idade.
Ábrese a sesión.
Prégolle ó señor secretario, que dea lectura ó Decreto da convocatoria e á relación de deputados electos, xa que non hai constancia de interposición de recursos electorais.

[4;16 de novembro de 1993;O señor SECRETARIO DA MESA DE IDADE (Montes Marqués)]

Decreto 198/1993 do 23 de agosto de disolución do Parlamento de Galicia e de convocatoria de eleccións.
“De acordo co previsto na Lei Orgánica 1/1981 do 6 de abril de Estatuto de Autonomía para Galicia; Lei 1/1983, do 22 de febreiro, reformada por Lei 11/1988, reguladora da Xunta e do seu presidente; Lei 8/1985, do 13 de agosto, de eleccións ó Parlamento de Galicia, modificada pola Lei 15/1992, do 30 de decembro, no seu artigo 12, e logo da deliberación do Consello da Xunta de Galicia na súa reunión do día vintetrés de agosto de mil novecientos noventa y tres.
DISPOÑO:
Artigo 3º.
En aplicación do artigo 9 da Lei 8/1985, do 13 de agosto, modificada pola Lei 15/1992, do 30 de decembro, de eleccións ó Parlamento de Galicia, os setentaecinco deputados repartiranse como segue:
A Coruña: vintecatro.
Lugo: quince.
Ourense: quince.
Pontevedra: vinteún.
Artigo 5º.
Celebradas as eleccións convocadas por este Decreto, a Cámara resultante reunirase para a súa sesión constitutiva o día dezaseis de novembro de mil novecentos noventa e tres ás 11 horas.
Santiago de Compostela, vintetrés de agosto de mil novecentos noventa e tres.
Manuel Fraga Iribarne”.
“Resolución de 3 de novembro de 1993 pola que se fan públicos os resultados xerais e por circunscricións e a relación de deputados proclamados electos nas eleccións ó Parlamento de Galicia celebradas o día 17 de outubro de 1993.
Vistas as actas de proclamación das xuntas electorais provinciais, e en cumprimento do disposto no artigo 108.6 da Lei Orgánica 5/1985, do 19 de xuño, a Xunta Electoral de Galicia, por acordo de tres de novembro, acordou facer públicos os resultados xerais e por circunscricións provinciais das eleccións ó Parlamento de Galicia, celebradas o día 17 de outubro de 1993 -segundo os datos que figuran nas actas do escrutinio xeral remitido polas xuntas electorais provinciais-, así como a relación de deputados proclamados electos por cada unha delas.
Relación de deputados proclamados electos por cada circunscrición:
Provincia da Coruña.
Polo Partido Popular:
D. Manuel Fraga Iribarne.
D. José Manuel Romay Beccaría.
D. Juan José Fernández García.
D. Gerardo-Jesús Conde Roa.
Dª María Elisa Madarro González.
D. José Manuel Vila Pérez.
D. Manuel Ruiz Rivas.
D. Jaime Alberto Pita Varela.
D. Jose Antonio Cesáreo Franco Cerdeira.
D. Jesús María Fernández Rosende.
Dª María José Ares Casal.
D. José Domingo Cipriano Oreiro Rodríguez.
D. Manuel López Outeiral.
Polo Partido dos Socialistas de Galicia-Partido Socialista Obrero Español:
D. Antolín-Luis-Mariano Sánchez Presedo.
D. Francisco-Julio Cerviño González.
D. Miguel Ángel Cortizo Nieto.
D. Antonio Carro Fernández-Valmayor.
D. Manuel Ceferino Díaz Díaz.
D. José Antonio Ventoso Mariño.
Pola coalición electoral Bloque Nacionalista Galego:
D. Xosé Manuel Beiras Torrado.
Dª María Pilar García Negro.
D. Francisco Rodríguez Sánchez.
D. José Enrique Tello León.
D. Jesús Manuel Vega Buján.
Provincia de Lugo.
Polo Partido Popular:
Dª Manuela López Besteiro.
D. Dositeo Rodríguez Rodríguez.
D. José María García Leira.
D. Fernando Alfredo Pensado Barbeira.
D. José María López Noceda.
D. Fernando Carlos Rodríguez Pérez.
D. Nazario Pin Fernández.
D. Manuel Martínez Garrido.
D. José Serafín Pena Souto.
Polo Partido Socialista de Galicia-Partido Socialista Obrero Español:
D. Juan Fernando Salgado García.
D. Francisco Sineiro García.
D. Celestino Torres Rodríguez.
D. Antonio-Edelmiro Gato Soengas.
Pola coalición electoral Bloque Nacionalista Galego:
D. Alberte Xullo Rodríguez Feijoo.
D. Emilio López Pérez.
Provincia de Ourense.
Polo Partido Popular:
D. Victorino Núñez Rodríguez.
D. Tomás Pérez Vidal.
D. Daniel Barata Quintas.
D. Fernando González Suárez.
D. Aurelio Domingo Miras Portugal.
Dª Pilar Pedrosa González de Castejón.
D. José Lage Lage.
D. Roberto Castro García.
D. Julio Ángel Montes Marqués.
Polo Partido dos Socialistas de Galicia-Partido Socialista Obrero Español:
D. Santos Oujo Bello.
Dª María Antonia Álvarez Yánez.
D. Manuel Vázquez Fernández.
D. Agustín Vega Fuente.
Pola coalición electoral Bloque Nacionalista Galego:
D. Alfredo Suárez Canal.
D. José Enrique Rodríguez Peña.
Provincia de Pontevedra.
Polo Partido Popular:
D. José Cuíña Crespo.
D. Víctor Manuel Vázquez Portomeñe.
D. Manuel Pérez Álvarez.
D. Juan Miguel Díz Guedes.
D. Tomás Jesús Iribarren Fernández Rogina.
D. Pablo Egerique Martínez.
D. José Luis Alonso Riego.
D. Jesús Carlos Palmou Lorenzo.
Dª María Fernanda Valentina Cerviño Villaverde.
Dª María Teresa Fernández Piñeiro.
D. José Enrique Sotelo Villar.
D. Juan Manuel Casares González.
Polo Partido dos Socialistas de Galicia, Partido Socialista Obrero Español:
D. Eugenio Santiago Labarta Fernández.
Dª María Josefa Porteiro García.
D. Roberto Jesús Taboada Rivadulla.
D. José Giráldez Maneiro.
D. José Carlos Baños Márquez.
Pola coalición Bloque Nacionalista Galego:
D. Bautista Goyel Álvarez Domínguez.
D. Francisco Trigo Durán.
Dª María Olaia Fernández Dávila.
D. Guillermo Vázquez Vázquez.
O PRESIDENTE DA XUNTA ELECTORAL José Ramón Vázquez Sandes”.

[4;16 de novembro de 1993;O señor PRESIDENTE DA MESA DE IDADE (Torres Rodríguez)]

Señoras deputadas, señores deputados, por unha simple circunstancia cronolóxica tiven eu a honra inmerecida de abrir esta sesión solemne.
A idade, a maior idade, significa evidentes circunstancias negativas, pero en ocasións como esta a vida é xenerosa con un, xa que por uns intres presido un Parlamento emanado da vontade popular de Galicia, manifestada en paz, civismo e espíritu democrático exemplar.
A min non me ven á mente máis cá socorrida expresión de que non son digno do papel que me corresponde desempeñar.
Desde esta Presidencia conxuntural e efímera deséxolle ó Parlamento que se vai constituír unha vida plena e intensa que teña como norte e meta o mellor para Galicia.
Todos ansiamos, desde posicións ideolóxicas dispares, unha terra grande e xenerosa que, sen perder nada do seu cerne máis distintivo, se abra cada vez máis a unha España máis solidaria e a unha Europa día a día máis preto.
Desde a miña maior idade, pero coa mesma ilusión como se fose o máis novo dos presentes, a expresión do meu fondo agradecemento é a arela dun traballo fructífero nesta lexislatura que está a nacer.
Moitas gracias. (Aplausos).

[4;16 de novembro de 1993;O señor PRESIDENTE DA MESA DE IDADE (Torres Rodríguez)]

Imos proceder á elección da Mesa do Parlamento en votacións separadas para o presidente, vicepresidentes e secretarios.
Os servicios da Cámara procederon con anterioridade ó reparto de papeletas que, como poden comprobar, son de cor branca para a elección do presidente, crema para os dous vicepresidentes e verde para a do secretario e vicesecretario.
O chamamento efectuarase por orde alfabética.
Comeza a votación para a elección do presiente.
(O señor secretario da Mesa de Idade, Torres Marqués, le, por orde alfabética, os nomes das señoras e señores deputados que depositan o seu voto na urna).

[4;16 de novembro de 1993;O señor PRESIDENTE DA MESA DE IDADE (Torres Rodríguez)]

¿Queda algún deputado sen votar? (Pausa).
(Procédese ó escrutinio).
O resultado da votación é o seguinte: Don Victorino Núñez Rodríguez, 43; votos en branco, 32 votos.
Obtivo a maioría absoluta e, por conseguinte, queda proclamado presidente do Parlamento, don Victorino Núñez Rodríguez. (Aplausos).
Procédese seguidamente á elección dos vicepresidentes.
Recórdaselles que non se pode escribir máis dun nome na papeleta, resultando elixidos os dous deputados que teñan maior número de votos.
A papeleta é de cor crema.
(Procédese ó escrutinio).

[4;16 de novembro de 1993;O señor PRESIDENTE DA MESA DE IDADE (Torres Rodriguez)]

¿Algún deputado queda sen votar? (Pausa).
(Procédese o escrutinio).
O resultado da votación foi o seguinte: D. José María García Leira, 43 votos e D. Miguel Angel Cortizo Nieto, 19 votos; en branco, 13 votos.
En consecuencia, proclámase vicepresidente primeiro a D. José María García Leira, e vicepresidente segundo a D. Miguel Angel Cortizo Nieto. (Aplausos).
Procédese seguidamente á elección do secretario e vicesecretario.
De novo recórdolles que non se pode escribir máis dun nome na papeleta, e resultarán elixidos os dous deputados que teñan maior número de votos.
As papeletas son de cor verde.
Comeza a votación para a elección dos vicepresidentes.
(O señor Secretario da Mesa de Idade Montes Marqués le, por orde alfabética, os nomes das señoras e señores deputados que van depositando o seu voto na urna).

[4;16 de novembro de 1993;O señor PRESIDENTE DA MESA DE IDADE (Torres Rodríguez)]

¿Algún deputado queda sen votar? (Pausa).
(Procédese ó escrutinio).
O resultado da votación é o seguinte: D. Tomás Iribarren Fernández-Rogina, 43 votos; D. Bautista Álvarez Domínguez, 13 votos; votos en branco, 19 votos.
En consecuencia, proclámase secretario a D.
Tomás Iribarren Fernández-Rogina e vicesecretario a don Bautista Álvarez Domínguez. (Aplausos).

[4;16 de novembro de 1993;O señor PRESIDENTE DA MESA DE IDADE (Torres Rodríguez)]

Para rematar, doulles conta de como queda constituida a Mesa do Parlamento.
Presidente: don Victorino Nuñez Rodríguez.
Vicepresidente primeiro: don José María García Leira.
Vicepresidente segundo: don Miguel Angel Cortizo Nieto.
Secretario: don Tomás Iribarren Fernández-Rogina.
Vicesecretario: don Bautista Álvarez Domínguez.
Rógolles veñan tomar posesión dos cargos para os que foron elixidos.
(Os membros da Mesa do Parlamento elixidos pasan a ocupa-los seus postos).

[4;16 de novembro de 1993;O señor PRESIDENTE]
 (Núñez Rodríguez):
Señoras e señores deputados, procede, en primeiro lugar, e para dar cumprimento ó que prevé o artigo 5 do noso regulamento, que eu mesmo preste, en primeiro lugar, xuramento ou promesa de acatar e gardala Constitución, seguidamente pida este xuramento ou promesa os membros da Mesa e despois xa a tódolas señoras e señores deputados.
A fórmula, segundo os precedentes é a de contestar: “Si, xuro” ou “si, prometo” á petición de acatar e gardar fidelidade que fará esta Presidencia.
Señoras e señores deputados, ante o pobo de Galicia representado aquí polo seu Parlamento, xuro acatar e gardar fidelidade á Constitución e ó Estatuto de Galicia.
Señor vicepresidente primeiro, don José María García Leira, ¿xura ou promete acatar e gardar fidelidade á Constitución e ó Estatuto de Galicia?

[4;16 de novembro de 1993;O señor VICEPRESIDENTE PRIMEIRO (García Leira)]

Si, xuro.

[4;16 de novembro de 1993;O señor PRESIDENTE]

Señor vicepresidente segundo, don Miguel Cortizo Nieto, ¿xura ou promete acatar e gardar fidelidade á Constitución e ó Estatuto de Galicia?

[4;16 de novembro de 1993;O señor VICEPRESIDENTE SEGUNDO (Cortizo Nieto)]

Si, prometo.

[4;16 de novembro de 1993;O señor PRESIDENTE]

Señor secretario, don Tomás Iribarren FernándezRogina, ¿xura ou promete acatar e gardar fidelidade á Constitución e ó Estatuto de Galicia?

[4;16 de novembro de 1993;O señor SECRETARIO (Iribarren FernándezRogina)]

Si, xuro.

[4;16 de novembro de 1993;O señor PRESIDENTE]

Señor vicesecretario, don Bautista Alvarez Domínguez, ¿xura ou promete acatar e gardar fidelidade á Constitución e ó Estatuto de Galicia?

[4;16 de novembro de 1993;O señor VICESECRETARIO (Álvarez Domínguez)]

Si, prometo.

[4;16 de novembro de 1993;O señor PRESIDENTE]

Gracias, señores membros da Mesa.
Señoras e señores deputados, ¿xurades ou prometedes acatar e gardar fidelidade á Constitución e ó Estatuto de Galicia?
Alonso Riego, José Luis: Si, prometo Alvarez Yáñez, María Antonia: Si, prometo Ares Casal, María José: Si, xuro.
Baños Márquez, José Carlos: Si, prometo.
Barata Quintas, Daniel: Si, prometo.
Beiras Torrado, Xosé Manuel: Si, prometo.
Carro Fernández-Valmayor, Antonio: Si, prometo.
Casares González, Juan Manuel: Si, prometo.
Castro García, Roberto: Si, xuro.
Cerviño González, Francisco Julio: Si, prometo.
Cerviño Villaverde, María Fernanda V.: Si, xuro.
Conde Roa, Gerardo Jesús: Si, xuro.
Cuíña Crespo, José: Si, xuro.
Díaz Díaz, Manuel Ceferino: Si, prometo.
Diz Guedes, Juan Miguel: Si, xuro.
Egerique Martínez, Pablo: Si, prometo.
Fernández Dávila, María Olaia: Si, prometo.
Fernández García, Juan José: Si, xuro.
Fernández Piñeiro, María Teresa: Si, prometo.
Fernández Rosende, Jesús María: Si, xuro.
Fraga Iribarne, Manuel: Si, xuro.
Franco Cerdeira, José Antonio C.: Si, xuro.
García Negro, María Pilar: Si, prometo.
Gato Soengas, Antonio Edelmiro: Si, prometo.
Giráldez Maneiro, José: Si, prometo.
González Suárez, Fernando: Si, xuro.
Labarta Fernández, Eugenio Santiago: Si, prometo.
Lage Lage, José: Si, xuro.
López Besteiro, Manuela: Si, xuro.
López Noceda, José María: Si, xuro.
López Outeiral, Manuel: Si, xuro.
López Pérez, Emilio: Si, prometo.
Madarro González, María Elisa: Si, xuro.
Martínez Garrido, Manuel: Si, prometo.
Miras Portugal, Aurelio Domingo: Si, prometo.
Montes Marqués, Julio Angel: Si, prometo.
Oreiro Rodríguez, José Domingo C.: Si, xuro.
Oujo Bello, Santos: Si, prometo.
Palmou Lorenzo, Jesús Carlos: Si, prometo.
Pedrosa González de Castejón, Pilar: Si, xuro.
Pena Souto, José Serafín: Si, prometo.
Pensado Barbeira, Fernando Alfredo: Si, xuro.
Pérez Álvarez, Manuel: Si, prometo.
Pérez Vidal, Tomás: Si, xuro.
Pin Fernández, Nazario: Si, xuro.
Pita Varela, Jaime Alberto: Si, xuro.
Porteiro García, María Josefa: Si, prometo.
Rodríguez Feijoo, Alberte Xullo: Si, prometo.
Rodríguez Peña, José Enrique: Si, prometo.
Rodríguez Pérez, Fernando Carlos: Si, xuro.
Rodríguez Rodríguez, Dositeo: Si, xuro.
Rodríguez Sánchez, Francisco: Si, prometo.
Romay Beccaría, José Manuel: Si, xuro.
Ruíz Rivas, Manuel: Si, xuro.
Salgado García, Juan Fernando: Si, prometo.
Sánchez Presedo, Antolín Luis M.: Si prometo.
Sineiro García, Francisco: Si, prometo.
Sotelo Villar, José Enrique: Si, xuro.
Suárez Canal, Alfredo: Si, prometo.
Taboada Rivadulla, Roberto Jesús: Si, prometo.
Tello León, José Enrique; Si, prometo.
Torres Rodríguez, Celestino: Si, xuro.
Trigo Durán, Francisco: Si, prometo.
Vázquez Fernández, Manuel: Si, prometo.
Vázquez Portomeñe, Víctor Manuel: Si, xuro.
Vázquez Vázquez, Guillermo: Si, prometo.
Vega Buján, Jesús Manuel: Si, prometo.
Vega Fuente, Agustín: Si, prometo.
Ventoso Mariño, José Antonio: Si, prometo.
Vila Pérez, José Manuel: Si, prometo.

[4;16 de novembro de 1993;O señor PRESIDENTE]

Gracias, señoras e señores deputados, que Galicia volo premie.
Señoras e señores deputados, unha tradición que nace da lóxica impón que nun acto como este quen acaba de ser elixido presidente da Cámara, en nome propio e en nome dos compañeiros que compoñen a Mesa, exprese o agradecemento polos apoios recibidos.
Parece que é lóxico tamén que, prevéndose no noso regulamento una sesión solemne de apertura, non sexa este un momento de discursos, pero non me resisto a facer unha reflexión en voz alta, unha reflexión de satisfacción polo xeito en que se desenvolveron os trámites para comezar esta IV lexislatura.
A presencia de tódalas forzas políticas que compoñen o Parlamento na Mesa do mesmo, penso que debe ser, e deberamos tentar todos que fose, un bo presaxio dun traballar en común na lexislatura que hoxe comezamos.
Sepáranos, evidentemente, moitas cousas, é un exercicio lexítimo dun demócrata, posicionamentos de partido e posicionamentos ideolóxicos, pero penso que nos une a todos algo máis importante que é a preocupación por Galicia.
Sobre este fondo común de desexos e esperanzas, que penso que todos compartimos para Galicia, ó compromete-lo traballo, o esforzo e a entrega de quen fala, invito a que todos o entreguemos a prol de Galicia.
Antes de rematar, xa que a IV lexislatura é continuación da III, quero ter un recordo de agradecemento para os que compartiron connosco os traballos da III lexislatura e hoxe non se sentan nestes escanos, e dun xeito especial para o compañeiro Durán Casais pois o seu abandono é de xeito máis definitivo e importante.
Ditas estas pequenas reflexións, e expresado o compromiso de quen fala de intentar desempeñar unha Presidencia do mellor xeito posible, declaro, en virtud do disposto no artigo 15 do noso regulamento, constituído o Parlamento de Galicia na súa IV lexislatura.
Deste feito darei conta á súa maxestade El-Rei, ó Senado do Estado, ó presidente do Goberno de España e ó presidente en funcións da Xunta de Galicia.
Para remata-lo acto, invito ás súas señorías a que, postos en pé, escoitémo-lo himno galego.
(Tódolos deputados postos en pé escoitan o himno galego).

[4;16 de novembro de 1993;O señor PRESIDENTE]

Levántase a sesión.
[4;26 de novembro de 1993;O señor PRESIDENTE]

Ten a palabra o señor secretario da Mesa do Parlamento.

[4;26 de novembro de 1993;O señor SECRETARIO (Iribarren FernándezRogina)]

Coa venia da Presidencia, señoras e señores deputados, o punto único da orde do día orde do día é a solemne sesión de apertura da IV lexislatura nos termos do artigo 6 do Regulamento.
Moitas gracias.

[4;26 de novembro de 1993;O señor PRESIDENTE]

Gracias, señor secretario.
DECLARACIÓN INSTITUCIONAL DE APERTURA DA IV LEXISLATURA.

[4;26 de novembro de 1993;O señor PRESIDENTE]

Señoras e señores deputados, señor presidente do Goberno da Xunta en funcións, señores membros do Goberno, señores vicepresidentes e membros das Mesas do Congreso dos Deputados e do Senado de España, autoridades rexionais, ex-deputados, señoras e señores, a apertura solemne da lexislatura non é, como ben se ten dito, un acto de gratuíta liturxia civil.
Rematado o proceso electoral, constituído o Parlamento, formados os grupos parlamentarios, designados os portavoces, constituídas as comisións e feitas as consultas para formula-la proposta de candidato á Presidencia do Goberno que posibilite convoca-lo debate de investidura, é o momento de que o Parlamento se presente diante do seu pobo, diante da sociedade de quen recibe a representación, en gráfica e solemne expresión do que significan os sistemas democrático e autonómico.
Esta lexislatura ábrese nun contexto histórico, económico e político que se traduce en extraordinaria esixencia para todos.
Os acontecementos atropélanse os uns ós outros sen que nin sequera nos dean tempo a asimilalos.
Na tremenda crise económica que nos envolve, nós non somos excepción; e pídesenos cada vez máis a adopción de solucións que, ademais de atende-lo conxuntural, posibiliten solucións a longo prazo con perspectiva de futuro.
Neste marco, damos cumprimento ó artigo 6 do noso Regulamento con este acto de apertura da IV lexislatura do Parlamento de Galicia, momento no que cómpre volve-la vista atrás para facer unha análise do ata aquí acontecido; análise que posibilite unha valoración do pasado e a formulación de proxectos ou de desexos cara ó futuro.
Tres lexislaturas, doce anos, son de certo un curto período de tempo para poder asentar unha autonomía, para poder artellar administrativa, xurídica e politicamente unha comunidade.
Pero, ó mesmo tempo, doce anos son tamén un tempo para non o perder, un tempo que debe xa posibilita-la contemplación dun froito acadado.
Cómpre, xa que logo, que os galegos nos preguntemos que fixemos coa nosa Autonomía nestes doce anos, que fomos capaces de facer desde que a constitución do Estado configurou a España de xeito autonómico.
Penso que en 1979, recén aprobada a Constitución e nos albores mesmos da organización preautonómica, tódolos galegos, ou polo menos a maior parte de nós, compartiamos consciente ou subconscientemente tres pensamentos sobre a nacente Autonomía.
Sabiamos que, tal como ben dixeran no seu tempo os homes da xeración Nós, a primeira tarefa que tiñamos que afrontar despois de conseguido o Estatuto era a de concienciarnos de que eramos un pobo e de que como tal pobo diferenciado tiñamos que comportarnos.
Era seguir no camiño da procura da nosa identidade pero co cambio de ritmo e de estilo que impoñía o feito de ter acadado xa o Estauto, ó que había que acompasa-lo noso facer.
Sabiamos tamén que, coa Autonomía, Galicia principiaba a ser un pouco máis nosa; que cada vez máis iamos ser máis responsables das nosas decisións.
E sabiamos, en terceiro lugar, que, en consonancia co anterior pensamento, Galicia ía ser no futuro o que os galegos quixeramos que fose, que o que había que facer o tiñamos que facer nós, e que ninguén de fóra ía vir supli-las nosas omisións ou corrixi-los nosos erros.
E ó examina-lo acontecido nestes doce anos de vida deste Parlamento, facendo abstracción dos actos concretos de goberno, sempre plausibles para os uns e criticables para os outros, fago a miña valoración a partir dun fondo común de crenzas e desexos que nos unen por riba do que nos separa, dicindo que valoro como razoablemente aceptable o camiño andado no fortalecemento da nosa personalidade como pobo e da concienciación deste pobo coa súa propia identidade.
Penso que non peco, ó facer esta valoración, de optimista, aínda que está ben claro que nunha esperanza hai sempre unha forte compoñente de optimismo.
Ó longo destes doce anos fomos sendo cada vez máis conscientes de que Galicia era cada vez máis cousa nosa.
Fomos pouco a pouco abandonando a idea de que outros puidesen vir arranxa-los nosos problemas e fomos crendo cada vez máis que eramos nós, co noso esforzo e o noso traballo, quen tiñamos que dar solucións ós nosos atrancos.
Quizais por iso, loxicamente, fomos nestes doce anos deixando de laiarnos e fomos substituíndo o choro e a queixa pola reivindicación e a esixencia.
A andaina do pobo galego durante esta ducia de anos polos vieiros da súa propia personalidade e identidade de seguro que é un camiño aínda curto para moitos, pero de seguro que non é excesivo para ninguén que se sinta galego.
E se isto é así, é fácil concluír que hai que seguir marchando cara a adiante.
O Parlamento de Galicia, como representante deste pobo, desempeñou necesariamente un papel importante facéndose, dunha banda, intérprete do sentir da comunidade representada, e doutra, exercendo de axente dinamizador da propia sociedade da que recibe o mandato.
Tres lexislaturas nos preceden.
Cada unha constitúe unha pegada ilusionada na historia do noso pobo.
A mesma ilusión coa que hoxe nós emprendemos este camiño tíñana aqueleoutros compañeiros lexisladores que o 19 do nadal de 1981, no pazo de Xelmírez, constituían o primeiro Parlamento de Galicia e comezaban o camiño da I lexislatura animados tamén por un mesmo espírito, por un mesmo obxectivo fundamental.
Se se puidesen resumir nunha frase aquelas e estas arelas, con tódolos riscos que leva calquera reducción, poderiamos defini-lo esforzo duns e doutros cunha frase sinxela: ¡Galicia é un facer en común! Un facer en común que en cada lexislatura foi dando uns froitos dos que hoxe podemos partir cara a novos roteiros.
Un facer común que agromará na intensificación da mellor calidade de vida para todos e que estou seguro de que tentaremos concretar en leis e impulsos prudentes e ó mesmo tempo eficaces.
A I lexislatura tiña o misterio do nacemento autonómico, tiña a fonda emoción de construí-lo edificio institucional dun país, de artella-las liñas mestras da gobernación dun pobo e de asentar aquelas institucións que asegurasen o bo funcionamento da realidade política.
Trinta e seis leis foron un bo balance para uns lexisladores que empezaban a camiñar sen os medios que o seu labor demandaba.
A Lei de normalización lingüística, a Lei de sedes, a Lei da Xunta e do seu presidente, a Lei de símbolos, a Lei da galeguidade, a Lei de concentración parcelaria, por exemplo, poñían o marco do que se podía facer e abrían as canles para novos desenvolvementos do Estatuto de autonomía.
Na II lexislatura, co mesmo número de leis aprobadas, a incidencia nos distintos sectores da actividade galega permitía ir dando contido real a aquelas aspiracións que laconicamente se esbozaban no título competencial do Estatuto de autonomía.
Na III lexislatura, o labor desenvolvido permitiunos seguir enchendo de contido aqueles mandatos que o Estatuto nos impoñía.
A sociedade moderna formula novos retos ós problemas sociais e políticos que hoxe ten que vivir Galicia.
Algúns deses problemas asoman hoxe con negros matices e conmoven a nosa sociedade, por iso o labor do Parlamento non se limitou á elaboración de leis, suprema función dunha institución que é por antonomasia lexislativa.
Por medio de comisións non permanentes, os nosos parlamentarios tomaron contacto con problemas de Europa, cos problemas do furtivismo, cos dos incendios forestais ou cos problemas da drogodependencia na medida en que tales asuntos se estudiaban a fondo para ofrecer, en moitos casos, importantes conclusións das que se enriquece logo a actividade lexislativa.
O Estatuto de autonomía, no que ten de programático, será, e espero que sexa sempre, a nosa guía de acción.
A defensa da identidade de Galicia e dos seus intereses, e a promoción da solidariedade entre tódolos galegos son principios básicos que o Estatuto recolle no seu artigo 1. Promove-las condicións para que a liberdade dos individuos e dos grupos impidan a falla de participación política, económica, cultural e social é outra esixencia que, programaticamente, nos impón o Estatuto no seu artigo 4. Cunha esixencia a tódolos poderes públicos, o Estatuto, como un principio rector da política social e económica, establece o dereito dos galegos a viviren e traballaren na propia terra.
Estes e outros aspectos programáticos do Estauto deben presidi-los nosos esforzos e orienta-lo sentido das nosas tarefas, sexa cal sexa a perspectiva ideolóxica desde a que queiramos facer esa empresa común que para todos nós é Galicia.
O noso quefacer vai estar, sen embargo, dominado e condicionado pola situación de crise económica en que nos atopamos.
O paro é, e vai, tristemente, seguir sendo, un indicativo da situación que nos vai condicionar.
Nunha grave situación económica coma esta, preocupacións noutrora primordiais pasarán, sen dúbida, a un segundo plano; cando cada mes centos de familias poden engrosa-las filas do paro, non sería lícito antepoñer outras preocupacións ó que debe se-lo obxectivo prioritario e mesmamente obsesionante da nosa actuación política.
Loitar pola xeración de emprego é unha responsabilidade dobremente ética e política.
O paro non é só un problema económico, senón que é tamén un problema social e ata un padecemento psicolóxico para os que sofren.
A loita contra esta lacra require o esforzo de todos e non só das administracións; temos tamén a obriga de compromete-la sociedade que representamos.
A xeración de emprego haina que conseguir con medidas tendentes non só a resolve-lo conxuntural, senón con decisións que, adoptadas con suficiente perspectiva, tenten soluciona-los problemas de fondo que afecten ás propias estructuras económicas.
Nun marco definido polas profundas transformacións que en cuestión dunha década sufriron as estructuras políticas e económicas universais, cunha dimensión posiblemente descoñecida desde a revolución industrial de principios do século pasado, Galicia presenta hoxe un profundo desaxuste industrial, con concentración de sectores claramente recesivos e un peso aínda excesivo da actividade agraria, que ten un grave déficit tecnolóxico, unha localización periférica cunha escasa dotación de infraestructuras.
A solución a estes desequilibrios, posiblemente, non pasa pola configuración só dunha economía subvencionada, nin sequera polo estímulo conxuntural da demanda interior, senón pola reformulación a longo prazo dunhas estructuras que quedaron caducas para asumi-la competencia dun mercado global.
Porque o mercado global implica que tanto a oferta coma a demanda buscarán a satisfacción das súas necesidades de investimento e de consumo nas distintas economías do mundo.
Do lado da oferta, xurdiron novos espacios económicos caracterizados por condicións espectacularmente vantaxosas en termos de custo de recursos.
Nos últimos anos avanzouse a pasos acelerados no proceso de habilitación destes espacios de xeito que sexan capaces de fabricar productos de acordo cos estándares que se requiren nas economías desenvolvidas. E non só isto, senón que posúen unha maior notoriedade política para atrae-las principais compañías investidoras, normalmente grandes multinacionais.
Galicia non foi nunca unha área que captase grandes volumes de investimento exterior, e isto, cos vaivéns normais de toda magnitude económica, non parece que estea a variar.
Se a este feito lle engadímo-la reflexión anterior, concluiriamos que non é na atracción de investimento exterior onde debemos poñe-la máxima atención.
Sen necesidade de menospreciar eses posibles fluxos investidores, sempre benvidos, loxicamente, coido firmemente que o fincapé debe facerse no investimento interno, é dicir, na promoción dun tecido productivo de pequenas e medianas empresas que dea estabilidade e flexibilidade á nosa economía e se constitúa no principal factor do seu crecemento.
Coido que nestes tempos delicados que estamos a vivir non debemos deixar que crise e recesión nubren un panorama que debe ser auscultado con visión a longo prazo.
As decisións e políticas que se adopten deberían dirixirse á potenciación de factores que determinarán a competitividade da economía galega no longo prazo.
É evidente que a situación económica xeradora deste paro en cifras nunca acadadas -o paro a que antes nos referiamos e que hoxe volve ser actualidade coa publicación esta mesma mañá da enquisa da EPA referida ó tercerio trimestre- obsesiónanos e condiciónanos ata mesmo facer demasiado longa a referencia ó tema neste discurso de apertura.
Aínda así, e non separadamente, senón en conexión con esa preocupación e partindo da realidade de que o poder de iniciativa reside nos grupos parlamentarios, atreveríame a formular algunhas cuestións que estimo ou que penso que van ser obxecto da preocupación deste Parlamento na lexislatura que hoxe nace.
O financiamento autonómico terá que seguir sendo preocupación permanente.
En momentos coma este, segue a ser certa, máis ca nunca, a afirmación de que sen autonomía financeira non hai autonomía política.
Non trato de regalar oídos citando a Bóveda, pero os acontecementos e a situación fan pensar que coa soa perfección das fórmulas polinómicas de distribución de fondos compensatorios ou coa soa avaliación máis ou menos correcta dos custos dos servicios non se pode conseguir xusticia.
Mentres que unha decisión unilateral dun Goberno central poida destinar a unha soa comunidade maiores cantidades cás que regradamente se distribúen entre as dezasete, será sempre posible a inxusticia desequilibradora.
Compárese, se non, a suma do Fondo de Compensación Interterritorial, por exemplo, cos grandes investimentos do 92. Non sería arriscado dicir agora que sopran xa aires federalizantes sen que ninguén se escandalice, que vai sendo hora de comezar a baleirar de competencias a Madrid en beneficio das comunidades autónomas.
O aumento do teito competencial, que a experiencia aconsella e a eficacia demanda, deberíase completar cunha auténtica fervenza descentralizadora, transferindo competencias cara a abaixo, aplicando o principio de subsidiariedade e tratando de conseguir obxectivos mesmamente impostos polo sentido común: acerca-la Administración ós administrados para gañar en eficacia e en economía e especializa-los distintos niveis de administración evitando duplicidades.
O feito de que a Administración estea máis cerca do administrado pode non garantir nada se non se acompaña dunha racionalización, modernización e axilización da propia Administración.
Neste tema tamén o Parlamento de Galicia terá que amosa-la súa preocupación.
Nunca como nos momentos actuais a austeridade foi unha esixencia ineludible.
O gasto público debe ser controlado parlamentariamente de tal xeito que a función fiscalizadora resulte, en definitiva, a principal axuda para un bo Goberno.
As situacións de crise aconsellarían a reducción de gastos outrora permisibles e aínda recomendables.
Os intanxibles deben deixar paso a accións concretas solucionadoras de problemas de presente.
A necesaria reducción do gasto público esixe coma nunca unha permanente priorización do mesmo.
Unha priorización seria e responsable debe se-la causa e o efecto de que obxectivos outrora prioritarios deben agora pasar a un segundo termo.
A busca do equilibrio debe ser guieiro no noso traballo.
Só desde posicións de equilibrio se pode acadar un desenvolvemento harmónico.
Equilibrio no territorial, propiciando accións tendentes a facer desaparece-las carencias máis notorias das zonas máis desfavorecidas a través de fondos de solidariedade. A Galicia interior non debe ser por máis tempo sufridora dun desequilibrio orixinado por accións e por omisións de goberno ó longo de moitas décadas.
Equilibrio sectorial tamén procurando a minoración da carga poboacional sobre o sector primario que hoxe forza situacións de subdesenvolvemento.
Equilibrio no espallamento da Universidade en Galicia para que tódolos galegos sexamos realmente iguais en posibilidades de acceder ó ensino superior.
Equilibrio e equidade, en fin, en tódalas resolucións.
Nunha situación de crise os que máis sofren son os débiles e os marxinados.
Este Parlamento, e os que o compoñemos, debemos prestar atención especial ás accións sociais tendentes a mitiga-la situación dos necesitados sen deixar nunca que ningún outro obxectivo poida intentar cumprirse sacrificando as accións sociais.
Para ir concluíndo, señoras e señores deputados, é de obriga facer unha referencia á outra Galicia, a Galicia trasterrada, a Galicia da emigración.
Un é nisto de ideas fixas; os conceptos permanecen e non me resisto a repetir, puntualmente, o que dixen hai catro anos no discurso de apertura da III lexislatura:
"Galicia non remata nos límites físicos do seu territorio.
O mellor de Galicia vive fóra do seu espacio xeográfico concreto.
O mellor de Galicia vive fóra dela.
A Galicia emigrante, espello de esforzos e conductas, ten que ser tida en conta permanentemente por este Parlamento.
Mante-lo vínculo político cos emigrantes, soster e reforza-la asistencia cultural ás comunidades galegas no exteriror e tentar cubri-las carencias sociais que en cada caso se poidan producir conxunturalmente nalgún país deben ser norte que oriente o pensamento e a vontade de todos cantos aquí ocupámo-lo escano.
A Galicia emigrante e os galegos na emigración son, sen dúbida, modelo a seguir para os que aquí estamos, de xeito que o día que os que non tivemos necesidade de emigrar sexamos capaces de face-lo que eles fixeron ou fan Galicia empezará a ser esa nova Galicia que no fondo da alma todos queremos." ¡Galicia é un facer en común! As diferencias ideolóxicas non deben separarnos.
Son a cerna dun sentido pluralista da vida.
Desde as arelas en que cada un contempla as realidades galegas podemos contemplar unha realidade común, unha Galicia de todos, unha Galicia entendida e sentida como un facer en común.
Se moito é o camiño andado, é moito máis o que queda por andar.
Nese facer en común co que sentimos Galicia ábrensenos novas dimensións.
Galicia é un facer en común, pero un facer en común entendido como acción solidaria de tódolos galegos dos que nós somos a súa voz e a súa representación.
Máis aló dos debates, das discrepencias e das sas diverxencias que emerxen nun sistema pluralista está vivo como un marco de acción fecunda ese lema ou esta consigna que en poucas palabras tenta dicir moito: ¡Galicia, señoras e señores deputados, é un facer en común! Déixenme, finalmente, traducir e trasladar a Galicia as palabras que a Súa Maxestade El-Rei dixo ó concluí-lo seu discurso de apertura das Cortes Xerais na súa V lexislatura.
Tradúzoo e trasládoo a Galicia:
"A sociedade galega de hoxe afirma valores de progreso, en modo ningún contradictorios ou incompatibles coa asunción da nosa propia historia e co respecto daquelas características e peculiaridades que forxaron o mellor e o máis valioso do que somos.
Eses valores tradúcense en compromisos concretos como solidariedade, tolerancia e diálogo, ética e transparencia." Solidariedade a tódolos niveis entre os galegos.
Unha Galicia moderna é unha Galicia que todos debemos sentir como nosa, na que ninguén quede relegado do camiño do progreso, que saiba ser xenerosa para poder chegar a ser cabalmente xusta.
Unha Galicia na que todos nos sintamos integrados nun ilusionado e auténtico proxecto de vida en común.
Tolerancia e diálogo para comprende-las diferencias, para respectar outras razóns distintas da nosa razón, para construír e crear non só co amigo, senón tamén co adversario.
Tolerancia para acercarse ó outro, diálogo para aprender do outro.
Ética como norma de conducta nas relacións individuais e sociais, na actividade profesional e na actividade política.
Ética como dignificación do imperativo moral que debe presidi-la vida en común.
Transparencia, porque a democracia florece á luz do día, porque só nunha sociedade aberta e informada os cidadáns sábense actores e non simples espectadores do seu destino.
Señoras e señores deputados, na nosa tarefa lexislativa estou seguro de que nos guiará a dedicación, a xenerosidade e a ilusión do servicio a Galicia.
Moitas gracias.

[4;26 de novembro de 1993;O señor PRESIDENTE]

Queda aberta a IV lexislatura do Parlamento de Galicia.
(Aplausos).
Levántase a sesión.
[4;29 de novembro de 1993;O señor PRESIDENTE]

O señor secretario da Mesa do Parlamento vai dar lectura á orde do día.

[4;29 de novembro de 1993;O señor SECRETARIO (Iribarren FernándezRogina)]

Coa venia da Presidencia, señoras e señores deputados, a orde do día da sesión, de acordo coa Xunta de Portavoces, na reunión celebrada o 19 de novembro, é a seguinte:
Punto único:
—Proposta de candidato a presidente da Xunta de Galicia, presentación do seu programa de goberno e elección, de conformidade co disposto no artigo 15.3 do Estatuto de autonomía.
Moitas gracias.

[4;29 de novembro de 1993;O señor PRESIDENTE]

Gracias, señor secretario.
Proposta de candidato a presidente da Xunta de Galicia, presentación do seu programa de goberno e elección. (Punto único da orde do día).

[4;29 de novembro de 1993;O señor PRESIDENTE]

Teña a bondade de dar lectura, a seguir, á proposta desta Presidencia de candidato ante este Parlamento.

[4;29 de novembro de 1993;O señor SECRETARIO (Iribarren FernándezRogina)]

Resolución da Presidencia do Parlamento de Galicia relativa á proposta de candidato á Presidencia da Xunta de Galicia.
O Estatuto de autonomía de Galicia, no apartado 3 do artigo 15, obrígalle ó presidente do Parlamento a establecer consultas coas forzas políticas representadas na Cámara co obxecto de formular propostas de candidato á Presidencia da Xunta de Galicia.
En aplicación do referido precepto e dos artigos 16 da Lei 1/83, do 22 de febreiro, reguladora da Xunta e do seu presidente, e do 136, apartado 1, do Regulamento da Cámara, logo de consulta-las forzas políticas con representación parlamentaria e oída a Mesa, a Presidencia proponlle á Cámara como candidato á Presidencia da Xunta de Galicia ó deputado don Manuel Fraga Iribarne.
Santiago de Compostela, 25 de novembro de 1993.
O presidente, Victorino Núñez Rodríguez.
Moitas gracias.

[4;29 de novembro de 1993;O señor PRESIDENTE]

Gracias, señor secretario.
Para expoñe-lo seu programa ten a palabra o candidato, o deputado don Manuel Fraga Iribarne.
[4;29 de novembro de 1993;O señor candidato á PRESIDENCIA DA XUNTA DE GALICIA (Fraga Iribarne)]

Señor presidente, señoras e señores deputados, tras moitos anos dedicados á vida pública, con extensa práctica no discurso académico, diplomático, electoral e parlamentario, coido que non vou sorprender a ninguén confesando inxenuamente que me atopo neste intre coa mesma preocupación de acertar có máis inexperto dos principiantes.
Marco Tulio Cicerón expresaba o mesmo concepto de respecto e responsabilidade ó dicir aquilo de: “partim timori, partim verecundia”.
Trala xenerosa acollida do corpo electoral de Galicia ás nosas propostas é tal a sensación de gratitude e de responsabilidade ante o noso pobo que non hai palabras suficientes para expresala debidamente.
Unha vez máis, "os bos e xenerosos" son eles, as mulleres e os homes da nosa Galicia.
Por iso, ante todo, permítanme que lles pida a Deus e ó apóstolo Santiago forzas, ánimo e prudencia para poder, dalgún xeito, corresponder á abraiante confianza do noso pobo.
E a vós, os seus lexítimos representantes, suplícovos comprensión e benevolencia coas palabras inevitablemente longas que vou pronunciar en cumprimento das previsións estatutarias para expoñer nesta Cámara o programa popular de Goberno e solicitar respecto do mesmo a vosa aprobación e o voso apoio para a investidura, que solicito de novo, como presidente da Xunta de Galicia.
Pola vontade maioritaria do pobo galego, que estou seguro de que van transmitir fielmente os deputados que representan a esa maioría neste Parlamento, veño, digo, solicitar unha nova investidura como presidente de Galicia.
As súas señorías e todo o pobo galego teñen dereito a agardar que lles fale dos traballos que teño pensado suscitar na miña calidade de presidente.
A miña primeira tarefa vai consistir en utilizar tódalas miñas capacidades e a autoridade moral que me confire un apoio popular tan notorio para que cada día sexamos máis os galegos comprometidos cun proxecto político para o que, aínda sendo meu e do meu partido, quixera contar con todos porque é un proxecto que non ten máis obxectivo ca Galicia, a súa prosperidade e o seu benestar.
Ese proxecto non o podo acometer só por moito que me estimule e me potencie o apoio impresionante destes 763.839 galegos.
Ningún presidente só pode.
Debemos tentalo xuntos, cantos máis mellor.
Non será doado, sabémolo ben, non será todo o rápido que quixesemos, pero podémolo facer co noso compromiso, a nosa creatividade, a nosa diversidade e a nosa forza.
Eu pídolle a tódolos galegos que se unan a nós no esforzo para que Galicia avance cada día.
A miña segunda tarefa vai se-la defensa dos nosos sinais de identidade propios como pobo, como país; das nosas tradicións; da nosa lingua; dos nosos símbolos, oficiais ou non, pero non para constituírmonos nunha sociedade pechada, inexorablemente en retroceso, senón para traballar como unha sociedade aberta no noso propio desenvolvemento, como unha peza harmónica do Estado español, da Unión Europea, en solidariedade con tódolos pobos da propia comunidade internacional que en tantos lugares coñece a presencia das xentes da nosa terra.
E, xustamente no momento en que o mundo se volveu transnacional en tantas maneiras, a xente necesita definirse en termos que poida comprender; precisa unha comunidade xeográfica, lingüística, relixiosa e cultural que poida ver e, como xa se dixo con razón utilizando un vello clixé, poida abranguer cos brazos.
A miña terceira tarefa será, como non podía ser menos, procura-la mellor xestión dos servicios que presta a nosa Comunidade e da-lo maior impulso ós seus sectores productivos.
Pero quero que quede moi claro que, sendo a miña preocupación básica o aumento da riqueza da nosa terra e a súa xusta distribución, o que máis move a nosa ambición é que ese é un medio imprescindible para mellora-la situación dos nenos, dos anciáns, das mulleres, dos enfermos, dos que se ocupan dos traballos máis duros, dos mariñeiros e, en xeral, de tódolos cidadáns que se atopan, polas razóns que sexan, en peores condicións cós demais.
E temos que queimar etapas.
Fixérono outros e podémolo facer nós.
Na pasada lexislatura penso que sentámo-las bases: impulso ás autovías coa Meseta; Plan de estradas; extensión do servicio telefónico; electrificación rural; rede do gas; impulso á concentración parcelaria; saneamento e mellora xenética do gando; loita contra os incendios forestais; recuperación da riqueza pesqueira; parques empresariais; Xacobeo 93, etc.
Imos agora continua-la tarefa co impulso renovado, o que nos dan eses máis de 760.000 galegos.
As próximas décadas, segundo nos avisan os pensadores máis lúcidos, suscitarán esixencias sen precedentes ó valor, á imaxinación e tamén ó liderato políticos.
Esixiranlles unha alta competencia ós gobernos e serán esixencias que virán tanto do exterior coma do interior.
No exterior cumprirán novas ideas e unha radical innovación nas relacións entre os estados-nación, as unidades supranacionais e as comunidades ou rexións autónomas.
Témo-lo propósito de seguir nese debate, como estamos a facer dentro de España e nos foros europeos, nos que conseguimos unha presencia e un respecto dos que non todos gozan.
No interior hai unha necesidade igualmente esixente e urxente para facer máis eficaz o noso Goberno.
Propóñome continuar e remata-lo máis axiña posible a reforma administrativa emprendida, pero para min ese non é un punto de chegada, é un punto de partida.
E imos da-los tres pasos que esixen máis ca nunca os difíciles retos que temos por diante: deixamento das cousas que non funcionan; concentración das cousas que funcionan —imos facer máis daquelas cousas que demostraron ter éxito— e análise dos medios éxitos e medios fracasos, tamén para facer máis do que pode chegar ó éxito e menos do que tende ó fracaso.
Sobre isto van recibir instruccións inmediatas os conselleiros que van forma-lo novo Goberno.
A Administración é o maior patrón dos traballadores dos servicios e a nosa productividade está lonxe de se-la necesaria.
Eu coincido co que vén de escribir recentemente unha persoa da máxima autoridade nestas materias: o único camiño para mellora-la productividade destes traballadores, traballadores do saber e dos servicios, que son a maioría dos nosos funcionarios, é a asociación con eles.
Non funciona absolutamente nada máis.
A organización moderna non pode ser unha organización de xefe e subordinado, ten que se organizar como un equipo de asociados.
Os xerentes destas organizacións teñen que ter unha considerable autoridade, pero o seu traballo non é mandar, é dirixir.
Os traballadores teñen que ter asumido que terán que adquirir novos saberes cada catro ou cinco anos ou, pola contra, quedarán desfasados.
Na sociedade na que estamos a educación terá que impregnar cada vez máis a sociedade enteira.
As empresas, as organizacións administrativas, as entidades non lucrativas teñen que se converter en institucións onde se aprende e se ensina.
As estructuras educativas teñen que traballar cada vez máis con patróns e organizacións patronais.
Os xaponeses saen da escola sabendo estudiar, persistir e aprender.
En Estados Unidos os patróns -empresas, gobernos, forzas armadas- gastan xa case tantos cartos en formar empregados adultos como gasta o país nas súas escolas normais en educa-los mozos.
O señor Delors vén de dicir: “Na Comunidade Económica Europea, agora Unión Europea, estase destinando o 85% dos gastos en desemprego á protección e só o 15% á formación.
Debería ser ó revés”.
Todo isto ímolo buscar cada vez máis con maior paixón, e na medida das nosas posibilidades imos animar e apoia-lo investimento no saber e nos recursos humanos, en instalacións productivas nas empresas e en infraestructuras.
Este foi o segredo de tódolos éxitos económicos do derradeiro medio século en Xapón, en Alemaña e nos famosos catro tigres do Pacífico:
Corea do sur, Hong-Kong, Singapur e Taiwan; crear un contorno económico no que poida medra-la economía, co que se consiga a capacidade de adaptarse e cambiar rapidamente para que esta non deixe de ser competitiva.
En Galicia temos tamén casos asombrosos, empresas líderes en sectores moi dinámicos, pero que lle deben máis ó xenio creador dos seus fundadores ca ó clima económico existente.
Se creamos ese clima os exemplos poderanse multiplicar.
Ó final, quero acentua-lo que considero como principal.
A política non ten que ser forzosamente só unha arte do posible —conxecturas, cálculos, tramas e manobras pragmáticas— pode e debe ser tamén a arte do imposible; é dicir, de facer cambiar para ben a cada un de nós e ó mundo.
E do que estou convencido —téñoo dito ben de veces— é de que a fonte de tódolos fenómenos de crise que nos rodean é a crise moral da sociedade, e ningunha das nosas crises, desde a económica á ecolóxica, podemos resolvela doutro xeito se non é superando esa crise moral; é dicir, superando esa ideoloxía decadente das autoatencións egoístas e da renuncia ós grandes ideais de xusticia, liberdade e progreso para todos.
GALICIA NO CONTEXTO EUROPEO E MUNDIAL Toda proposta política ten que se realizar desde unha análise da situación.
Permítanme que o intente brevemente, desde a prespectiva mundial, no plano europeo, no ámbito de España e, por suposto, na nosa Comunidade Autónoma.
Todo isto vainos levar ó recoñecemento dunha situación complexa, difícil e inestable, chea de desafíos para calquera acción de goberno.
O mundo do último decenio do século XX. Toda historia é dinámica; pero non cómpre moito esforzo intelectual para advertir que vivimos un cambio de época, un período de cambio acelerado.
Non é o lugar nin dispoñemos de tempo para facer unha análise pormenorizada de todo o que pasa no mundo. —conflictos crueis, nacionalismos exacerbados, odios tribais, miseria no medio da abundancia—, pero coido que deben ser recordadas unhas cantas notas de actualidade.
En primeiro lugar, vivimos nun mundo cada vez máis globalizado e interdependente, é imposible ignoralo: mercamos bens e productos de países arredados; pescamos en mares afastados; temos galegos traballando nas Antípodas; recibimos turistas do mundo enteiro.
É, polo mesmo, inútil ignoralo con exposicións simplistas; só se pode facer política desde a realidade, iso si, para mellorala no posible e para obter desta o mellor para o noso pobo.
A Europa de hoxe A lexislatura que agora comeza coincide coa entrada en vigor do Tratado da Unión Europea, e é neste marco onde Galicia -como rexión de España e de Europa- debe suscita-lo seu ser e o seu deber ser como proxecto de desenvolvemento socioeconómico desde o orgullo da súa autoidentificación como pobo.
Malia as turbulencias da recente historia de Maastricht, e logo das complicacións da súa ratificación, é certo que o esencial do tratado entrou en vigor.
O día 29 de outubro reuniuse en Bruxelas un consello europeo ou cumio especial.
Neste, aprobouse unha declaración na que se dicía: “Actualmente o importante é darlle vida ó Tratado da Unión.
Ofrécenos un novo marco de referencia e novos instrumentos para acada-los nosos obxectivos permanentes: seguridade, prosperidade e solidariedade.
Ofrécenos novos medios ó servicio da nosa ambición: unha Unión Europea forte, coherente e responsable que sexa un polo de estabilidade e de atracción no noso continente e en todo o mundo”.
E dirixíndolles ós cidadáns europeos o mesmo consello dixo:
“Teñen que saber tamén que a Unión Europea axudaralles a afronta-los cambios industriais e sociais, os desafíos exteriores e varios dos grandes problemas da nosa sociedade, en primeiro lugar, o desemprego”.
É verdade que o texto do tratado non recolle tódalas esperanzas que se puxeran nel e é tamén certo que, xa elaborado o seu texto durante a ratificación, como dicía antes, viu recortado o seu alcance.
A pesar de todo, Maastricht supón un progreso na construcción europea á que quere aportar maior prosperidade económica, maior ambición de cara ó exterior, maior eficacia e máis democracia.
Á maior prosperidade correspóndelle a continuación da posta en marcha do gran mercado interior establecido xa a partir do comezo de 1993. Á maior ambición de cara ó exterior, a introducción da política exterior e da seguridade común.
Á maior eficacia, as modificacións dunha serie de procedementos de decisión.
E, por último, á maior democracia, un maior papel na intervención do Parlamento no procedemento lexislativo e no xogo institucional.
E tamén unha novidade importante coa creación do Comité das rexións.
Temos que admitir, señorías, que nos pasados 10 anos a chamada “construcción europea” deu pasos decisivos.
Dun lado, a posta en marcha da Acta Única, do outro, a entrada en vigor do mercado interior e, finalmente, o Tratado de Maastricht, son elementos de referencia neste proceso de luces e sombras cara á Europa do ano 2.000 á que nos diriximos -ás veces con apresuramentos tecnocráticos- e outras con reticencias estatalistas de vello cuño.
Pero, malia esa valoración positiva “prima facie”, Europa é hoxe a redoma na que se decantan en particular moitos dos problemas nos que se debate o mundo.
Conviría, pois, unhas breves reflexións ó respecto.
Existe unha certa unanimidade na apreciación dun cambio profundo do funcionamento da economía internacional.
Os compoñentes do mesmo, nunha apresurada sistematización, son os seguintes:
A internacionalización da producción.
A globalización dos mercados.
A deslocalización de actividades.
As crises das formas tradicionais de valoración da actividade económica.
O protagonismo dos países do Terceiro mundo e da Europa do leste.
A revisión do Estado de benestar como obxectivo social.
Non os vou entreter co desenvolvemento destas ideas por aquilo de “res ipsa loquitor”, pero hai recentes acontecementos que convén salientar no medio desas tendencias.
Así, por citar algúns:
Os acordos alcanzados na ronda Uruguai do GATT confirman a tendencia á globalización dos mercados de mercadorías e, aínda que non se estenda a determinados servicios, cómpre recoñecer que os acordos neste punto significan unha liberalización certa respecto da situación anterior, aínda que -como veremos logo- os seus efectos teñen que se compensar en termos equitativos e solidarios.
A ratificación pola Cámara de representantes dos EE.UU. do Tratado de libre comercio é outro exemplo importante e significativo desta corrente inexorable de liberalización do mercado mundial.
Un resultado de todas aquelas forzas socioeconómicas é a maior mobilidade dos investimentos productivos.
A deslocalización da producción en plantas situadas en diferentes países e cunha sofisticada combinación de provedores especializados, ás veces sen correspondencia con segmentos do proceso de producción localizado nun determinado país, fai máis difícil a fixación dunha estratexia de industrialización autónoma e suscita a necesidade da utilización de mecanismos de fomento flexibles e axeitados á habilidade manifestada polas empresas á hora de localiza-los procesos de producción.
Con isto quérese alertar sobre o mantemento de políticas baseadas no apoio financeiro, mediante a participación do capital social ou simplemente outorgando axudas ó investimento, a iniciativas que, atraídas por alternativas de asociacións máis rendibles e atractivas financeiramente, abandonan os proxectos antes da súa conclusión, de xeito que a maior liberdade de localización das empresas é unha fonte de negocio adicional para estas en prexuício das arcas públicas.
A aplicación dos desenvolvementos tecnolóxicos ós procesos de producción e de comunicación veu altera-lo concepto mesmo de valor da producción.
Fronte á importancia do traballo directo, materializado nun producto, a incorporación de activos inmateriais en forma de calidade, diversificación de producción, de deseño nos procesos de producción e do mesmo producto, as formas de xestión e comercialización, pasaron a ocupar un papel central básico en calquera estratexia de expansión empresarial e desenvolvemento rexional.
A formación de empresarios, a cualificación de técnicos, a innovación, son eixos de actuación prioritarios nestes momentos.
Estas actuacións, no caso de Galicia, teñen que ter dúas direccións fundamentais.
En primeiro lugar, cara ó fornecemento do tecido económico existente.
Non se deben propiciar nin apoiar procesos da reestructuración empresarial e económica en xeral sen ter esgotadas as vías de mantemento da actividade fortalecida cos elementos de mellora das condicións de competitividade.
Só a inviabilidade contrastada do proxecto empresarial ou as necesidades dos programas de modernización poden xustifica-la asunción de determinados custos sociais, nunca a falta de capacidade e a inexistencia de mecanismos de apoio para afronta-lo sempre arriscado exercicio de responsabilidade que é a modernización das empresas e o mantemento dos empregos.
Acepta-lo reto anterior é, ademais de conveniente nunha estratexia de crecemento, necesario ante a imposibilidade real de competir nun mundo no que o compoñente do custo da man de obra está sometido a fortes tensións.
Por un lado, cada vez son máis numerosos os países en desenvolvemento que seguindo os pasos dos pequenos estados devanditos do sureste asiático se incorporan ó mercado internacional a partir da especialización en produccións intensivas e man de obra, e que non só afectan a produccións tradicionais -calzados, téxtiles ou mobles- senón tamén a aparellos electrónicos, a producción de elementos e artigos de lecer e deporte, de gran demanda nas economías desenvolvidas.
Por outro, o desmantelamento dos réximes comunistas incorporou ó mercado mundial unha importante masa de traballadores cualificados, con hábitos laborais axeitados ás tecnoloxías avanzadas e con niveis salariais comparativamente moi baixos, de xeito que está a contribuír ó agravamento das condicións laborais e de producción en sectores de alta mobilidade xeográfica.
Isto obriga á reflexión sobre os incentivos ó investimento nas economías industrializadas.
Non é posible acudir a medidas proteccionistas que, á parte da súa probada ineficacia, serían dificilmente defendibles por motivos económicos, senón que tampouco se poden bloquea-las posibilidades de desenvolvemento que a activa participación do comercio e os investimentos internacionais ofrecen a estas sociedades.
A alternativa non é outra que a revalorización dos factores propios de localización e de producción, obxectivo que ten que ser asumido de forma consciente por tódolos protagonistas sociais por riba de calquera diferencia, en tanto que non son intereses dun grupo os que están en xogo, senón os intereses xerais da Comunidade de Galicia.
Se houbo circunstancias da historia que puideron xustifica-la emigración das nosas xentes, temos que evitar que se reproduzan.
No momento presente, as tendencias anteriores concretáronse nunha profunda crise económica.
As manifestacións desta crise comparten os aspectos tradicionais de tódalas crises, fundamentalmente o desemprego e un suave proceso deflacionista.
A caída do investimento, se ben é certo que se está a producir nas economías máis industrializadas, non o é tanto se nos referimos ós países latinoamericanos, asiáticos e do leste de Europa.
Un aspecto importante da crise é o seu impacto desigual segundo as economías.
Neste sentido pódese afirmar que as expectativas de cada economía están en función da habilidade amosada na consolidación dun activo de seu, sexa a capacidade de aforro e financeira, o desenvolvemento tecnolóxico ou o custo da man de obra.
A saída da crise está máis próxima, precisamente, no aproveitamento dese activo fronte ós demais que non lograron a antedita especialización ou, se o fixeron, foi como consecuencia de decisións relativamente artificiosas, como o endebedamento, a captación de investimentos pouco integrados no sistema de producción propio ou o mantemento do tipo de cambio das moedas nacionais e reais.
A crise ten notas propias en tanto que se produciu nun contexto tendencial moi diferente a calquera outra experiencia histórica.
Estas notas son:
A existencia de foros de cooperación económica supranacional.
A incapacidade dos estados nacionais para fixar marcos estables de regulación económica.
O impacto sobre niveis de benestar con repercusións culturais.
A reconsideración do emprego como variable económica.
A existencia de foros de cooperación económica é un elemento que despexa o risco da adopción de políticas proteccionistas que, ademais de ir en contra das tendencias xa consolidadas na economía internacional, terían o risco de agrava-la crise.
Ós foros herdados da Segunda guerra mundial que seguen a te-lo principal protagonismo na coordinación e definición das políticas económicas do Fondo Monetario Internacional e do GATT, principalmente, viñéronse a incorporar outros como o Grupo do SET e, sobre todo, as iniciativas de integración rexional. A crise, malia os agoireiros, non paralizou a marcha cara á Unión Europea e tampouco o Tratado de libre comercio entre Canadá, EE.UU. e México. Ademais, outras iniciativas, como as do grupo de Río ou o relanzamento da integración ente os países do istmo centroamericano ou a peculiar integración do Xapón cos seus veciños do continente asiático, confirman que a cooperación internacional vai mante-la vitalidade suficiente como para servir de apoio á reconstrucción da economía internacional.
Respecto do anterior cómpre recordar que se ben a creación de áreas de integración rexional foi interpretada como mecanismo de defensa fronte a movementos semellantes da competencia, todo semella indicar que non son senón estadios previos nun proceso imparable cara a unha maior liberalización da economía mundial.
Galicia é unha rexión activa dentro do proceso de unificación europea, xa que logo, debe afronta-lo seu futuro económico asumindo este dobre reto: por un lado, a adaptación ás esixencias da creación do Mercado Único e da Unión Económica e Monetaria, polo outro, aproveitar esta experiencia para participar no conxunto económico mundial.
Non se deben aceptar posicións acomodaticias no seo dunha Unión Europea que necesariamente ten que compensa-las rexións menos favorecidas, senón aproveita-los instrumentos de dinamización económica, de formación profesional, de innovación tecnolóxica e tamén de apoio á atracción de investimentos para consolidar e fortalece-las bases do crecemento sostido a longo prazo.
A crise puxo de relevo a incapacidade dos estados nacionais para fixar marcos estables de regulación económica.
Os límites económicos e sociais á presión fiscal e o sostemento do Estado de benestar, ademais das repercusións perversas da actividade financeira do Estado sobre a iniciativa privada, están actuando coma un axustador que paraliza a posta en marcha de iniciativas públicas de relanzamento económico.
Ademais, a internacionalización da economía non permite delimitar con claridade o ámbito de actuación das medidas aplicadas.
Un descenso nun imposto pode chegar a beneficiar máis ó competidor internacional có productor nacional.
Unha rebaixa dos tipos de interese pode alentar máis investimento noutras economía ca na propia.
Todo isto lévanos ó necesario trasfego da actuación económica directa do sector público ó sector privado, correspondéndolle a aquel o papel de fortalecedor e de dinamizador das iniciativas privadas.
Cómpre abandona-lo primeiro plano do protagonismo, malia a súa rendibilidade política inmediata, para ocupar un posto máis parecido ó do apuntador da escena.
Non se debe ocultar que tamén as limitacións financeiras empuxan e fan máis aconsellable este segundo papel.
Apoia-la asunción de riscos e a cooperación entre os diferentes axentes económicos permite unha utilización máis eficiente dos escasos recursos dispoñibles ó reduci-lo risco e ó diversifica-las actuacións.
Tralo dito, queda claro que o reto do futuro ten un importante impacto cultural.
A modificación da valoración do papel do sector público, os límites financeiros, a consideración da economía da rexión como unha parte integrada nun conxunto máis amplo que non permite situacións de excepcionalidade, esixe o cambio de actitude social.
As posicións pechadas, proteccionistas, teñen que dar paso a posicións abertas e máis arriscadas.
A confianza nun Estado benefactor débese substituir pola confianza na capacidade da sociedade para seguir adiante.
As dificultades de xeración de emprego están motivando unha reflexión verbo das alternativas que a transformación dos sectores productivos lle esixen ó funcionamento dos mercados de traballo e ás relacións laborais.
Mergullámonos nunha polémica sobre a conveniencia ou non de reparti-lo traballo dispoñible.
De partirmos da consideración de que o fundamento da riqueza dunha economía está na capacidade de traballo das súas xentes, está claro que acepta-la reducción do tempo de traballo non é outra cousa que renunciar á xeración de riqueza.
Teremos que lle prestar atención prioritaria á xeración de emprego, do contrario podemos chegar a fomentar situacións de conformidade social e política, que, se ben poden ser atractivas a curto prazo, non son solucións a longo prazo.
A alternativa non está en como distribuí-lo traballo dispoñible, senón en como aumenta-lo traballo que se poida distribuír.
Neste senso, a única acción posible no contexto e na conxuntura na que nos atopamos non é outra que a mellora da productividade, a calidade, a competitividade, o aumento da capacidade de xeración de valor engadido nos procesos de producción.
Se ben esta reflexión excede con moito a área comunitaria, é de especial aplicación dentro dela con matices propios, en tanto que xa non é posible hoxe o modelo funcional de construcción europea, optándose, despois de Maastricht, a unha aproximación máis política cara ó futuro.
Está claro que o apoio social ó proxecto europeo veu decaendo ante a gravidade da crise e a dureza das medidas de estabilización cristalizadas nos chamados “programas de converxencia”.
Non é menos claro que as políticas presupostarias expansivas non son -a estas alturas- facilmente dixeribles.
Finalmente, tanto os compoñentes estructurais e cíclicos do paro no noso contorno e a propia redefinición dos obxectivos e instrumentos do Estado de benestar, son novos elementos de reflexión xurídico-política e social que reclaman para a acción pública e privada un lugar de encontro que conecte eficacia e equidade no actual cadro recesivo a escala planetaria.
Pero, doutra parte, a idea de “Europa-fortaleza” tampouco é a solución do futuro, por moito que nos desacougue -e nos alporice ás veces- a agresiva actitude de terceiros países que fan insostible a custosa loita pola competitividade interna, cando funcionan aqueles con modelos sociais simplemente insostibles desde a nosa mentalidade occidental.
De aí que, á marxe de análises técnicas de maior finura, teñamos que camiñar nos próximos anos nun contexto difícil.
En primeiro lugar, porque esixirá a coordinación a nivel macro das políticas económicas nacionais que prioricen a creación de emprego e a saída da crise.
En segundo lugar, porque haberá que arbitrar mecanismos correctores para que os custos do axuste se repartan entre estados e rexións con criterios de solidariedade.
Galicia no medio do remuíño Saben as súas señorías que o Consello Europeo de Copenhague, de xuño pasado, deulle mandato á Comisión para presentar no próximo mes de decembro un “Libro branco sobre crecemento, competitividade e emprego”.
Na versión parcial que agora circula -pendente do informe de cada Estado membro- establécense as liñas mestras de actuación que pasan pola reforma do mercado de traballo, o esforzo investidor en infraestructuras, o aproveitamento do potencial de creación de emprego do sector servicios, unha especial atención á investigación e ó desenvolvemento, apoio ás PEME, entre outras importantes medidas.
Sen entrar na valoración das diferentes análises sobre as datas probables de recuperación da economía, o feito certo é que, antes ou despois, se volverá a coñecer unha época de relanzamento económico. O desafío está en crea-las condicións nas que unha economía coma a de Galicia poida aproveita-la conxuntura favorable e, sobre todo, poida crear un sistema suficientemente forte para que ante o tamén inevitable -digamos- constipado da economía internacional, este non se converta en neumonía para nós.
Cómpre, pois, establecer unhas liñas claras de actuación coherentes co contexto descrito.
Esta aposta esixe a adopción dunha política industrial activa.
Tras uns anos de elevada intensidade na dotación de infraestructuras, especialmente no transporte terrestre, que creou un marco o suficientemente atractivo como para que nel se desenvolvan proxectos de producción e que naturalmente ten que ser continuado, a ampliación da base productiva é o principal reto do novo Goberno de Galicia.
Só así se xerarán novos postos de traballo e se asegurará o sostemento da actividade económica en xeral.
A economía galega -repito- coñeceu un importante esforzo de modernización das súas estructuras productivas, non exento dun custo social, pero que nestes momentos permite identificar a un conxunto de sectores económicos e empresariais como potencialmente fortes perante a competencia europea e internacional.
Cabo destes, é innegable que existen outros cunha capacidade de reactivación moi limitada, sexa pola debilidade das estructuras empresariais, sexa pola intensidade da competencia ou pola necesaria aceptación de normas emanadas da Comunidade Europea.
Ante esta situación, a estratexia a seguir ten que se-la de fortalece-los sectores con potencialidade de futuro, só así se consolidará a súa continuidade de xeito que poidan servir de apoio a novas iniciativas.
Esta opción non indica que se vaian abandonar á súa sorte os sectores máis febles, senón que ademais de mante-los sistemas correspondentes de minoración dos custos sociais que todo proceso de reestructuración soporta, cómpre ser selectivos en canto ós apoios especiais prestados, polo custo de oportunidade que o mal aproveitamento dos recursos públicos representa para o conxunto da sociedade.
A combinación da satisfacción das urxencias do presente e das apostas polo futuro ten que se apoiar nos elementos máis sólidos da economía de Galicia, é dicir, nos sectores e nas empresas de maior garantía.
Xa se sinalaron os destinatarios prioritarios da actuación pública: as empresas e sectores de maior futuro.
O obxectivo último é a revalorización do espacio económico galego no contexto español e comunitario, no sentido de ser un punto de referencia na localización de novos investimentos.
A aposta pasa por incrementa-la presencia de Galicia nas institucións e foros internacionais, públicos e privados, e por crea-lo ambiente axeitado ós novos investimentos.
Son evidentes os logros xa alcanzados en relación coa presencia institucional.
Manteremos esa presencia e a nosa capacidade de iniciativa e trataremos de mellora-la calidade das nosas propostas.
En relación coa creación dun ambiente axeitado para o investimento, cómpre empezar recoñecendo que o principal factor é o dinamismo empresarial.
Neste sentido, hai que prestar apoio ós procesos de internacionalización das empresas de Galicia e á presencia de empresarios galegos en feiras, exposicións, etc., nos que se establecen os necesarios contactos e, sobre todo, se impulsará a política de fomento, da que os seus alicerces xa se estableceron.
Á creación dese “humus” socioeconómico sobre o que aniñe e se consolide o investimento productivo terán que contribuír, desde a corresponsabilidade política e social, todos e cada un dos axentes —públicos e privados— actuantes no noso territorio.
Desde a propia acción sectorial e horizontal da Xunta ata as institucións financeiras, desde o empresariado ata os sindicatos, e, por suposto, coa autorización efectiva da coordinación interadministrativa e o aproveitamento responsable das marxes utilizables na Unión Europea.
UN PLAN DE COMPETITIVIDADE PARA GALICIA.
Liñas básicas de actuación.
Sen dúbida, un plan de competitividade para a nosa terra é a resultante de moitos vectores, uns económicos -en canto resulten acertadas as eleccións de gasto- e outros financeiros -en canto se optimice a coordinación pública co sector financeiro privado-, pero mobilizar tódalas iniciativas posibles para a creación da riqueza e o emprego esixe -volvo dicilo-,sobre todo, un cambio cultural.
A ese cambio cultural chamámoslle competitividade, pero, enténdase ben, non é competitividade senón “dumping social” a practicada por certos países lindantes á Unión Europea, de xeito que sería ineficaz e, desde logo, inxenua, a pretensión de avanzar cara á mellora do noso sistema productivo en Europa sen reivindicar á vez, ante Madrid e Bruxelas, unha actitude solidaria no tratamento comunitario dos problemas sectoriais e territoriais ante os tremendos custos sociais que se van sufrir a curto prazo no camiño cara á desexable liberalización xeral da economía.
A Unión Europea non pode desatende-los seus desafíos internos de reaxuste territorial e sectorial por moitos que sexan os problemas inducidos polo derrubamento do leste e pola liberalización do comercio internacional.
Pola mesma razón, aínda que o Estado de benestar estea en crise, non se pode admitir, sen máis contraprestacións reequilibradoras, o darwinismo social imposto pola competencia internacional pola vía dos custos laborais.
Pero a exposición teórica relativa á mellora da competitividade adoita bater na práctica cunha serie de atrancos que, no caso concreto da economía española -e en particular na de Galicia-, son de dous tipos diferentes.
Uns, “ad intra”, de carácter interno á empresa, outros, “ad extra”, é dicir, do contorno.
Entre os primeiros estarían desde o tamaño ata o esquema organizativo e tecnolóxico, entre os segundos desde o custo dos factores ata as grandes políticas do contorno: monetaria, cambiaria, fiscal, laboral, etc.
Política industrial A industria establécese e concéntrase onde hai boas comunicacións e infraestructuras, onde exista dinámica empresarial progresiva, onde se produza primordialmente a chegada da innovación.
A política industrial do Goberno xirará ó redor dos obxectivos de potenciación das actividades que optimicen a utilización dos recursos materiais e enerxéticos galegos, promoción de empresas que sumen maior valor engadido ós productos que elaboran, promoción de sectores preferentes que fagan máis diverso o conxunto subsectorial, apoio a localizacións preferentes, fomento do desenvolvemento tecnolóxico e empresarial da pequena e mediana industria.
Evidentemente, apoio e defensa dos sectores de futuro que neste momento son de transcendencia para o sector industrial galego, non só pola súa aportación ó PIB galego senón polo volume de emprego que conteñen e polos efectos que inducen, dado que os sectores maduros ou sofren unha profunda reestructuración tecnolóxica e empresarial ou estarán abocados a desaparecer, e todo isto dentro dunha política global de calidade e diversificación da producción.
En definitiva, constitúen obxectivos prioritarios o darlle ó sector industrial unha orientación endóxena activa e vigorosa, aproveitando as potencialidades propias, sen renunciar, polo tanto, a mellora-las nosas vantaxes competitivas tradicionais nos mercados internacionais, que é algo máis có contorno comunitario agora familiar.
E todo iso de xeito que xere un mellor artellamento intersectorial e desenvolva un mercado intracomunitario.
Potenciar un desenvolvemento espacial máis homoxéneo do sector, mantendo e relanzando os núcleos desenvolvidos e os sectores ubicados nestes.
Apoiar en profundidade as PEMES e fomentar e impulsa-la investigación aplicada e a diversificación da producción con vocación exportadora.
Nesta orientación xeral Galicia conta con sectores de carácter estratéxico, coma o téxtil, artes gráficas, automóbil, rocas ornamentais, naval e metal mecánico, etc., potenciándose programas dirixidos á procura de novos procesos tecnolóxicos susceptibles de implantación industrial, apoio ás actividades de mellora da calidade da producción e de normalización e homologación, así como as encamiñadas á procura de masas críticas que permitan establecer competencias reais, fortalecer accións que posibiliten posuír centros de I + D do tipo dos que realmente se están a producir en Europa e accións permanentes encamiñadas á procura de interaccións, tanto na investigación coma na transferencia da tecnoloxía e da formación e capacitación profesional, tanto nos centros de formación coma na propia empresa.
A asunción por Galicia das competencias en materia de formación ocupacional posibilitará a concreción desta política e a súa conversión nun elemento estratéxico de desenvolvemento.
Para acadalo serán prioritarias as medidas que permitan a explotación óptima dos recursos endóxenos co peche do ciclo productivo, aproveitándose deste xeito unha boa parte dos efectos multiplicadores inducidos e o valor engadido xerado por estes.
Cómpre ter en conta, así mesmo, que a presencia nos mercados internacionais dun determinado producto non se fundamente só no seu poder competitivo, é preciso, ademais, promove-la súa venda e iso require o deseño e a posta en práctica dunha política de promoción comercial exterior, da que o seu deseño terá que se levar a cabo co máximo realismo e a súa posta en práctica terase que apoiar naqueles instrumentos de promoción que desen mostras de eficacia noutras experiencias deste tipo, sexan rexionais ou nacionais.
Con todo, os resultados do Plan de competitividade serán máis favorables se a política industrial que se vai desenvolver en Galicia vai acompañada no plan nacional por unha política económica orientada á reducción dos custos de producción das empresas -salariais, financeiros, fiscais, etc.-, ó tempo que se avanza da forma máis decidida cara á tan desexada, por ser necesaria, flexibilización laboral, que non se fará en contra dos traballadores, senón ó seu favor.
Finalmente, a política industrial de Galicia que imos desenvolver nos próximos anos, ademáis de potencia-los sectores tradicionais, terá que establecer, cando menos, as bases para a introducción e potenciación dos denominados “sectores do futuro”: biomecánica, láser, óptica, novos materiais, etc., para o que se fai necesaria unha aposta decidida pola innovación tecnolóxica.
Os parques tecnolóxicos existentes na rexión deben constituí-lo axeitado viveiro para que este tipo de sectores inicie o seu desenvolvemento ou consolide os avances realizados ata o momento sen deixarse cegar polas altas tecnoloxías, e buscando, pola contra, as que resulten inmediatamente axeitadas ó noso presente e futuro próximo.
En calquera caso, unha mensaxe é clara: en tódalas frontes temos que persegui-la competitividade, a calidade, a formación, a promoción, pero non se pode facer todo á vez, señorías, e moito menos cando as restriccións financeiras que nos agardan nos esixen, como nunca, o exercicio da responsabilidade na elección eficiente do gasto.
A Galicia cómprelle ter unha industria eficiente e competitiva, porque de acordo coas súas potencialidades pódea ter, porque é o instrumento preciso para acadar un alto nivel de emprego e calidade de vida, porque a rendibilidade que ocasiona é máis alta cá lograda noutros sectores productivos e porque é a base da competitividade e o soporte do sector servicios.
Porque a exhibición e a análise dos sectores industriais considerados estratéxicos ou preferentes na nosa Comunidade Autónoma representa a liña de actuación na que se está a materializa-lo modelo de desenvolvemento de Galicia, que nos pode levar, no horizonte do ano 2000, a acadar un nivel de ocupación industrial do 25% da poboación activa, utilizando as potencialidades que desde o punto de vista dos recursos nos permitan lograr un tecido industrial consolidado, vertebrado e coordinado, impulsando os centros de infraestructura tecnolóxica, así como a celebración de programas concertados ou convenios cos organismos da Administración central dedicados á actuación no eido industrial, IMPI e CDTI.
Artesanía Convencidos de que a artesanía forma parte do patrimonio cultural da nosa Comunidade Autónoma e de que representa un recurso económico que ten unha importancia destacada en Galicia, cunhas cinco mil persoas que se dedican a algún tipo de actividade artesanal, gracias a que teñen, nalgúns casos, ingresos complementarios doutras actividades esparexidas no sector primario, fundamentalmente, como un dos obxectivos máis salientables en materia de artesanía para a próxima lexislatura, estableceranse as normas reguladoras para acredita-la calidade dos productos artesáns coa creación do distintivo e o outorgamento das certificacións de calidade para a súa identificación no mercado, creándose o Rexistro de calidade artesanal no que se inscribirán tódolos artesáns e talleres artesanais que obteñan a certificación de calidade.
Dispoñendo xa dun marco regulador axeitado queremos, desde a Xunta, aplica-lo deseño e as novas formas á producción artesanal, sen perde-lo seu valor tradicional, cultural e creativo.
A creación do Centro Galego de Artesanía e do Deseño vén ser unha realidade que, ademais de atende-las necesidades formativas do sector, acollerá tódalas manifestacións e actividades que amosan o variado mundo da creación artesá e, ó mesmo tempo, contribuirá a preserva-los servicios tradicionais populares e, sobre todo, aqueles que están a piques de desaparecer.
Política turística.
En turismo levamos aplicado na anterior lexislatura o primeiro programa de desenvolvemento turístico de Galicia cun esquema coherente de política turística.
Os seus obxectivos básicos foron o turismo de calidade e a diversificación da oferta, e ámbolos dous mereceron a resposta coincidente do investimento privado: nos catro anos produciuse un aumento de 8.462 prazas hoteleiras, é dicir, máis do 51,09% respecto das existentes en 1989, cun investimento total de 27.000 millóns de pesetas, sen precedentes na historia do turismo galego.
Galicia ocupa hoxe o sétimo lugar entre as provincias autónomas en capacidade hoteleira.
Correlativamente coa hostelería convencional, emprendéronse programas de turismo alternativo: turismo rural e náutico, deportes de natureza, congresos e convencións, e en todos eles conseguíronse uns resultados cunha cuantificación que non lles vou relatar por ser ben coñecidos.
O cuatrienio saldouse cun ano Xacobeo que bateu tódalas marcas históricas de afluencia de peregrinos e turistas.
A escala universal, segundo as previsións para 1994, do World Travel and Turist Council, o sector de viaxes e turismo aportará 204 millóns de empregos: un de cada nove no mundo; máis do 10% do PNB global; xerará 3,4 billóns de dólares e uns investimentos de 613.000 millóns de dólares -estas últimas cifras referidas a 1991-.
Xa hoxe este sector constitúe a maior industria mundial e as expectativas son que o seu PNB se duplicará no ano 2005, o investimento aumentará nun 80% e o emprego nun 30%.
Existe, polo tanto, no turismo, un potencial certo de desenvolvemento económico no que Galicia está agora en condicións de obter unha cota de mercado.
As profundas transformacións da demanda ofrécennos oportunidades que o mercado dos anos sesenta e setenta non permitiu.
Basicamente, o cambio consistiu na segmentación da demanda, e a esta cómpre que se lle responda coa diversificación da oferta.
A evolución máis recente dos gustos e esixencias do viaxeiro, así como a inminente liberalización e abaratamento do transporte aéreo, confírmanos na necesidade de prosegui-la nosa estratexia de diversificación.
O reto é organiza-lo ocio e darlle contido creando as ofertas que o turista está a demandar e que o mercado español non está a subministrar no número e variedade necesarios.
Polo tanto, esta insuficiencia do mercado de oferta aconséllanos un profundamento nas seguintes liñas de actuación xa iniciadas:
1ª.—Tendo en conta que a paisaxe é un valor en alza nas apetencias do visitante, do concepto de turismo rural -entendido como oferta de aloxamento con certos complementos- ten que se pasar ó de turismo verde, que integra o turismo rural, os deportes da natureza, os espacios temáticos e as mostras de cultura popular.
É con esta filosofía como nós suscitamos toda unha serie de actuacións, desde o Plan director de senderismos ata a creación dun espacio paisaxístico cultural evocador da Fisterra, nun mundo no que xa non quedan fisterras.
2ª.—Desde hai catro anos o mercado está a confirma-la nosa análise de que os deportes teñen “gancho turístico” para transformarse en productos de alto valor engadido.
Propoñémonos, por conseguinte, acomete-la creación de novos amarres para embarcacións, impulsar novos campos de golf e explotar turisticamente a caza e a pesca.
Trátase de actividades que atraen unha clientela de alto poder adquisitivo que acode onde existen as instalacións adecuadas.
3ª.—O termalismo e a súa forma moderna de turismo de saúde constitúen outra motivación importante.
Tamén aquí iniciamos actuacións mellorando a oferta terapéutica e a calidade dos aloxamentos, e continuaremos nesta vía.
4ª.—Por suposto que o renovado interese pola comunicación cultural ofrece novas oportunidades para o turismo nun país como Galicia, que conta cun patrimonio artístico de primeira orde en cidades e tamén espallado no medio rural, proseguindo a creación e potenciación de novos itinerarios, como os das capitais do antigo Reino de Galicia e a Ribeira Sacra, ademais de facer rendible sobre o Camiño de Santiago o impacto do ano Xacobeo.
5ª.—A promoción de congresos e convencións, que son tamén manifestacións da gama máis alta do turismo de calidade, e que está a render tan excelentes resultados, proseguirase con maior intensidade e sofisticación no deseño da oferta.
6ª.—Verbo destas accións, que en grande parte supoñen un correctivo da estacionalidade, insistiremos, por suposto, na oferta estacional por excelencia, a do turismo de praia, elemento esencial e tradicional da nosa oferta.
7ª.—Finalmente, a formación de recursos humanos, clave no turismo, virá asegurada polo novo Centro Superior de Hostelería, xunto cos demais centros de formación xa existentes.
Propóñome avanzar decididamente nun sector que figura xa entre os máis expansivos e de maior dimensión económica e que constitúe un dinámico factor de modernización de Galicia.
Políticas agraria e forestal En canto á agricultura e ó sector forestal, parécenos oportuno facer algunhas consideracións previas para dar conta da nova política que nos propoñemos emprender ó redor do mundo agrario.
O campo en Galicia está ó remate dunha longa etapa de transición.
Somos actores na transformación dun sistema agrícola total, que era o existente hai décadas no noso agro e que informaba cultural e economicamente toda unha forma ou modo de vida, a un novo sistema rural.
Nel coexisten bisbarras en moi distinto estadio económico, desde as máis avanzadas, onde a actividade agraria ten unha pequena incidencia na economía, ás máis deprimidas, aínda que con alta dependencia das transferencias de rendas.
En calquera caso, no conxunto comezan a xurdi-las complexidades organizativas e a diferenciación social que caracterizan os países máis modernos.
A agricultura, como forma de manexo en exclusiva do territorio deixa cada día novos espacios libres para outros usos non estrictamente agrarios.
Sendo antes a actividade principal, practicamente en exclusiva, da poboación rural, coas incorporacións das actuais tecnoloxías e con novos modelos organizativos, precisa progresivamente de menos man de obra.
Faise, así, necesario emprender innovacións que ofrezan ocupación con novas profesións ás xeracións futuras.
Pola súa banda, o sector forestal, organizado ata agora para facer un aproveitamento do monte como espacio marxinal da agricultura, hai que o converter nun sistema con estructuras e lóxica propias para facer fronte, nun mercado aberto, ós sistemas forestais avanzados de terceiros países, que son as alternativas fronte ó noso.
Temos que ofrecer solucións tanto para o novo sistema rural que se está a conformar coma para as empresas que aproveitan os seus recursos.
Para esta complexa armazón de intereses de tan diversa índole queremos:
Acadar unhas estructuras competitivas en tódalas cadeas económicas sectoriais, desde as explotacións ós sistemas de comercialización, incluída a industria alimentaria e forestal.
Proporcionar unha calidade de vida, estatus social e benestar axeitados ás sociedades rurais para as que emprego, renda familiar, novas formas de relación social e dotación, tanto de equipos urbanos coma de servicios sociais, son a nosa preocupación fundamental.
Aproveita-los bens e servicios que producen, así como transferir mellorados ás xeracións futuras os recursos naturais que nos tocou administrar, facendo, en todo caso, un manexo e unha xestión axeitada dos ecosistemas tanto agrícolas coma forestais.
Esta triple dimensión ou ámbitos do sistema rural establecen diferentes planos de acción, para cada un deles expoñemos obxectivos propios e metas políticas diferenciadas, coordinadas e sen contradicción interna.
Na súa dimensión económica, a agricultura moderna converteuse nun sector cunha lóxica semellante á dos sectores industriais e de servicios, perdendo a visión agrocéntrica.
O noso programa de goberno asume, en consecuencia, este postulado, o que implica unha perspectiva finalista para articular producción e procesos de transformación co mercado.
Na súa dimensión social, asumimos conscientemente que nos procesos de mordernización das sociedades relativamente atrasadas se produce, inexorablemente, unha reducción da poboación activa do sector, polo que articularemos accións de apoio que facilitarán o proceso, tal como o veu facendo en décadas a política agraria europea.
Nunha sociedade en rápido proceso de concentración urbana, os obxectivos de conservación de recursos contemplámolos prestando unha atención preferente ós procesos derivados da desertización humana e á necesidade de acadar unha ocupación equilibrada do medio, conseguindo unha crecente actividade social dos espacios rurais deixados pola agricultura.
En consecencia, propoñemos desenvolve-la nosa actividade de goberno para estes ámbitos baixo tres liñas principais de actuación:
1ª.—A planificación comarcalizada e flexible de usos do territorio rural, unha dotación dos equipamentos básicos dos núcleos de poboación e o manexo das actividades terciarias como un factor importante de desenvolvemento das áreas de montaña.
2ª.—A modernización do sector agrario, para conformar un sistema alimentario vigoroso e puxante.
3ª.—A actualización e a transformación da servicultura para acadar un sector forestal competitivo.
a) Modernización do sector agrario O noso programa de goberno propón trata-lo tema alimentario como o núcleo central da política agraria para esta lexislatura, xa que o consideramos como o máis estratéxico na actualidade para promover un desenvolvemento consistente e para acada-los máis altos valores engadidos coas novas actividades productivas.
Sobre el centrarémo-las accións a implementar para todo o sector, no que a industria alimentaria, as redes de distribución, as empresas familiares, a investigación aplicada, a formación profesional e demais servicios sectoriais terán que axeita-las súas actividades e relacións internas para contribuír á transformación e á modernización acelerada dos sistemas productivos.
Desde este marco xeral, o noso programa de goberno presenta un tratamento específico e diferencial para aqueles subsectores que se están a conformar con entidade suficiente para representar un papel significativo no comercio dos productos alimentarios, isto é, para a pataca, o viño, os cultivos de horta, a froita, as carnes de vacún, o porcino, as aves e producción de ovos, e moi singularmente para o sector lácteo, unha das columnas vertebrais da economía agraria galega.
Por isto, parece obrigado, cando menos, facer para el unha breve e específica referencia.
A súa defensa e mellora, baseada no incremento da competitividade das explotacións, constitúe unha prioridade indiscutible da nosa política agraria.
Esta mellora, xunto coa concentración da industria leiteira, son obxectivos ineludibles do noso programa de goberno co fin de garanti-la estabilidade e o futuro de todo o sector agrario e do sistema alimentario.
Feito xa con éxito o saneamento gandeiro, temos que emprende-la súa consolidación a través de dúas accións principais:
A primeira consiste en acadar unhas 20.000 explotacións cun mínimo de 75.000 litros de produción de leite por ano, cantidade necesaria para unha explotación viable.
Está xa deseñado un Plan de adecuación leiteira (PALGA) a desenvolver nun prazo de seis anos con este obxectivo.
A través da redistribución interna rexional, o acceso prioritario á reserva nacional e á captación suplementaria en Bruxelas propoñemos acada-la cota suficiente para Galicia coa finalidade de non ver limitadas as posibilidades de crecemento.
A segunda é acadar unha industria leiteira forte, competitiva e integrada, para o que xa temos posto os primeiros alicerces cunha solidez sobresaliente ó agrupar nun grupo lácteo de base cooperativa algunhas das empresas transformadoras.
Para este subsector e para os demais alimentarios, temos proposto a dotación dalgúns instrumentos novos que consideramos de influencia estratéxica: O Instituto Lácteo Galego, como ente dinamizador e promotor da reestructuración subsectorial, e o Instituto de Tecnoloxía Alimentaria, como ente para introduci-las innovacións que se precisarán nos novos procesos industriais e para face-la extensión e formación tecnolóxica profesional que será requirida.
De igual xeito, os centros de investigación aplicada actuais deberán integrarse nos subsectores productivos privados e desenvolver tarefas semellantes nas súas áreas respectivas.
b) Un sector forestal competitivo O monte en Galicia precisa de rotundos procesos de transformación e de novos modelos de xestión para que poida cumprir coas demandas actuais que a sociedade lle pide e para que realmente se poida desenvolver sobre o mesmo unha industria transformadora competitiva e con suficientes valores engadidos que compensen o esforzo investidor que se está a facer nel.
Coa aprobación por esta Cámara do Plan forestal de Galicia, no que se acadou un consenso parlamentario e de opinión pública sen precedentes, temos un modelo para o futuro que debemos acadar progresivamente segundo a dispoñibilidade que teñamos de recursos.
Hai máis de un millón de hectáreas como territorio de actuación e como protagonistas -e esta é unha das principais cuestións para articular nesta lexislatura-, cando menos, medio millón de propiedades particulares e preto de 3.000 comunidades de veciños que precisan, certamente, unha urxente institucionalización para administrar regularizadamente e sen conflictos os seus montes.
Para uns e outros queremos ofertar un horizonte estable, uns modelos de xestión axustados ós seus intereses e facilidades para facer investimentos nos seus montes con garantías de futuro.
A industria forestal de primeira transformación, por natureza fornecedora de productos homoxéneos, moi semellantes ós doutras orixes xeográficas, está sumida na actualidade nunha profunda crise debido a un proceso de readaptación reestructural no caso dos serradoiros e ó afundimento do mercado en taboleiros e pasta de papel.
Unhas e outros precisan acadar, ante todo, a través das economías de escala, melloras de proceso e provisión de materias primas axeitadas e cunha alta competitividade, ofrecendo un mellor precio e, coma en calquera outro sector, productos de condición industrial.
Pero tamén, a partir deste punto, e segundo as súas particularidades, deberán facer ou ben unha integración vertical cos demais escalóns transformadores, pechando círculos de producción como é obrigado reseñar na pasta de celulosa e de papel- e incluso coas redes de distribución minorista para incorporar máis valores engadidos, ou ben promover integracións horizontais para conseguir dimensións empresariais suficientes coa finalidade de gañar posicións na oferta de semielaborados cara á negociación e ó mercado.
A industria da madeira de bens de equipo ou de productos de consumo, pola súa banda, deberá te-la diversificación, a máxima calidade e o mellor deseño para atender unha ampla gamma de segmentos do mercado, introducirse en novas áreas xeográficas e rendibiliza-los investimentos rexionais que se fan na servicultura.
Neste sentido, crearemos nesta lexislatura o Centro Técnico da Madeira, como ente para desenvolve-las tecnoloxías destes recursos e a formación dos profesionais máis especializados.
Este centro deberá ter, como no caso dos outros institutos de investigación aplicada, unha alta participación do sector privado no deseño e seguimento do seu labor.
Política pesqueira A política deste Goberno en materia de pesca caracterizouse pola énfase posta na cobertura dos baleiros lexislativos como a planificación e os serios e decididos intentos de ordenación do sector.
A actividade lexislativa foi intensa.
Aprobáronse tres leis e unha grande cantidade de decretos que adaptaron a lexislación galega ás esixencias da política común de pesca, o que posibilitará o acceso ós fondos comunitarios.
Non cabe pensar, na nova lexislatura, nunha actividade lexislativa semellante, e a énfase tense que poñer en obte-lo progresivo cumprimento das normas que foron entrando en vigor nestes anos, facendo nelas as modificacións pertinentes a medida que a experiencia e o seguimento sobre este grao de cumprimento o aconsellan.
A nova lexislatura ten que ser, pois, de execución e perfeccionamento.
A Lei de pesca de Galicia intentou recoller nun texto único as competencias na materia outorgadas polo Estatuto de autonomía de Galicia.
A lei foi recorrida en parte perante o Tribunal Constitucional e agárdase a sentencia que aclarará definitivamente cales son non só as competencias pesqueiras de Galicia, senón o reparto competencial adecuado entre o Goberno central e as comunidades autónomas contemplado na Constitución.
Con iso xa se contaba, e ese era un dos fins da lei.
Pero hai partes moi importantes que non foron recorridas e que atinxen ó corpo da ordenación pesqueira e á xestión dos fondos destinados para o efecto.
Neste sentido, queda un importante labor negociador co Goberno central coa finalidade de tratar con outras comunidades autónomas con idénticos títulos competenciais o adecuado traspaso de fondos, coherente, ademais, co novo regulamento comunitario estructural da pesca, o IFOP, que prevé unha importante rexionalización de fondos.
A Lei de confrarías foi un paso esencial no fomento do asociacionismo no sector.
Partimos da base de que en Galicia existen dúas realidades no mundo asociativo da pesca.
Por unha parte, hai unhas asociacións sectoriais que son líderes no mundo e en Europa.
O seu impacto en asociacións europeas como Europeche é innegable.
Pero xunto a estas, conviven as formas asociativas propias do sector de baixura, que empregan a preto de 20.000 tripulantes dos que a súa representación principal (e case diriamos que exclusiva) é a confraría.
É este sector o que está máis necesitado de vertebración e estructuración.
A lei aprobada polo Parlamento de Galicia permítelles ás confrarías transformarse en organizacións de productores se acadan uns mínimos requiridos.
Con todo, coa lexislación non basta, e cómpre propicia-lo saneamento económico destas entidades.
Para iso será mester adoptar, logo da negociación e intercambio de opinións coas confrarías, as recomendacións do Libro branco sobre as confrarías recentemente elaborado.
Simultaneamente, haberá que estimulalas para que poidan estar en condicións de aplicar na súa totalidade a política de mercados prevista nos regulamentos comunitarios.
A comercialización adecuada da nosa producción acompañarase de medidas presupostarias realistas que partan da capacidade do propio sector para asumir estes retos.
A protección dos nosos recursos ten que seguir a se-lo obxectivo principal da política de Galicia, e non por esa aseveración absurda que ás veces se fai de que “ se lle dá máis importancia ó peixe que ó pescador”.
En absoluto.
Precisamente pola importancia que ten o pescador na nosa política, temos que defende-lo recurso do que vive.
Hai que partir da base de que a recuperación dos recursos é unha cuestión de varios anos: algunhas das medidas que se toman hoxe terán a súa plena repercusión algúns anos máis tarde.
Pero ademais vivimos nun mundo competitivo e aberto.
Se as materias primas non son abundantes non poderemos competir en precio-cantidade coas que veñen doutras zonas de Europa, e mesmo doutras partes do mundo.
De nada serve te-la flota tecnoloxicamente máis avanzada se o recurso que se pesca é escaso: as contas non darán.
Tamén cómpre abandona-la vella crenza de que máis barcos equivalen a moitas máis capturas.
En situacións de sobrepesca como as que vivimos, isto non é así, e moitos barcos significan recursos cada vez máis escasos e, polo tanto, menor rendibilidade nas explotacións e maior desemprego.
Por iso hai que acometer, simultaneamente, a protección dos recursos, a planificación do tamaño óptimo da flota e a súa renovación.
Cómpre impulsa-lo relanzamento da construcción naval, pero con planificación e previsión.
Comezamos xa pola renovación da flota do Gran Sol porque é a que ten que asumir un reto máis inminente e porque ten moi claro o seu marco xurídico de atribución de dereitos de pesca, así como o seu tamaño potencial.
A esta deberíalle segui-la flota de arrastre de litoral e aqueloutras que actúan sobre os recursos da plataforma galega.
Pero para iso é preciso, tal e como temos reclamado desde o Plan de ordenación dos recursos, unha lei estatal de pesca que atribúa os dereitos e a estabilidade relativa das comunidades autónomas respecto dos recursos estatais.
Galicia non pode reducir flota se non se permite a acumulación de dereitos de maneira clara.
Cómpre, igualmente, impulsa-la acuicultura de forma realista intentando sanear e consolida-las empresas que existen na actualidade.
No marisqueo é imprescindible continuar avanzando no proceso de profesionalización, establecendo límites adecuados de acceso á explotación.
Este límite é absolutamente necesario se se desexa un bo aproveitamento económico deste tipo de recursos e a xeración de emprego.
Para iso, o asociacionismo e a potenciación das confrarías baixo mellores formas de funcionamento e xestión é indispensable.
Continuarase, así mesmo, coa recuperación daquelas áreas marisqueiras que se poidan poñer en producción.
Hoxe, os lombos do Ulla, que quedaron completamente improductivos, volven ser explotados, símbolo esperanzador de que os traballos de rexeneración emprendidos comezan a da-los seus froitos.
Hai que levar a término ese proxecto, así como os que están previstos noutras áreas.
Política de emprego.
Calquera que sexa o punto de vista que se adopte para contempla-lo mercado de traballo durante a presente década lévanos á conclusión de que o problema xeral co que nos atopamos é a alta taxa de desemprego, que afecta, en maior ou menor medida, a tódolos países do noso contorno.
Isto é así porque diversas tendencias latentes no mercado laboral fan difícil a desaparición dos desequilibrios actuais ó mesmo tempo que o cambio tecnolóxico esixe cada vez cualificacións máis elevadas e dificulta a recolocación dos traballadores que perderon o seu emprego anterior.
Con todo, esta imaxe non reflicte por completo o que acontece no mercado de traballo, xa que habería que destaca-los demandantes do primeiro emprego, principalmente xente nova e mulleres, que aínda non accederon ó mundo productivo e que están fortemente afectados polo paro.
O paro, en xeral, e o que afecta á xente nova e mulleres en particular, representa un problema estructural permanente que non se pode abordar illadamente e, menos aínda, desde un teito competencial limitado en aspectos básicos tales como a contratación, fiscalidade e outros.
Partindo destes límites competenciais que obrigan a reclamar outras actuacións complementarias da Administración central e aceptando que non existen formulas máxicas para combate-lo desemprego, o Goberno de Galicia loitará sen descanso para erradica-lo desequilibrio social que este produce e para iso desenvolverá dous eixes fundamentais na súa política de emprego: a formación profesional e ocupacional e o Plan de emprego xuvenil.
a) Formación profesional e ocupacional.
Conscientes da importancia das ensinanzas de Formación Profesional do Goberno da Xunta de Galicia, fixéronse, desde o primeiro momento e con resultados altamente positivos, tódolos esforzos para logra-la acreditación e o recoñecemento social deste nivel educativo creando -esa foi unha das miñas primeiras decisións- unha dirección xeral específica na Consellería de Educación e Ordenación Universitaria.
Só unha formación profesional vinculada ás realidades laborais do seu contorno está chamada a ter un futuro prometedor para Galicia.
Non debemos esquecer que unha boa parte dos éxitos que se conseguiron no desenvolvemento da actual formación profesional se lles debe recoñecer ós empresarios galegos que veñen prestando o seu apoio para que a formación das rapazas e rapaces sexa moito máis completa e en contacto co mundo real do traballo.
Na lexislatura que agora se inicia propoñemos darlles ós estudios de Formación Profesional os medios precisos para facilita-la integración dos mozos no mundo laboral, obxectivo fundamental do Plan de emprego xuvenil -o que este Goberno promove como prioritario-, e actualiza-la formación dos traballadores que precisen dunha reciclaxe para adaptarse máis ás modificacións que o avance das tecnoloxías imprime nos procesos productivos.
Diante do exposto faise necesario chegar a unha adecuada coordinación coas distintas ofertas da formación profesional ocupacional.
Esta coordinación constitúe a clave de bóveda de todo o sistema de formación para o traballo.
A asunción das competencias en materia de formación ocupacional pon en mans de Galicia tódolos instrumentos para lograr esta coordinación e permitirá facer efectiva unha formación axeitada ás necesidades de Galicia, constituíndo un elemento substancial para facer efectiva unha política de desenvolvemento industrial e de potenciación dos sectores estratéxicos de Galicia.
Neste marco crearase o Instituto de Novas Profesións, que terá como funcións a prospección das necesidades de formación e o deseño das ensinanzas das profesións emerxentes.
b) Plan de emprego xuvenil Atendendo ás dificultades dos mozos para incorporarse ó mundo productivo, que se traducen nunha taxa de desemprego moi superior á media, e á problemática social que xera esta situación, o Goberno desenvolverá o Plan de emprego xuvenil, do que as súas liñas básicas xa foron aprobadas e que constituirá un dos obxectivos prioritarios da lexislatura.
Este plan, dentro do marco da política económica global que xa teño expresado, potenciará as accións dirixidas para que o sistema productivo xere os empregos necesarios para absorbe-la demanda de traballo, singularmente dos nosos mozos.
Isto permitirá coordinar e reforzar actuacións dispersas e poñer en marcha medidas innovadoras dirixidas a reduci-las dificultades específicas que a xente nova ten á hora de acceder ó emprego.
O plan acometerá un conxunto coherente de medidas que irán desde a formación e a orientación profesional ata o fomento da contratación, pasando pola promoción do autoemprego, a economía social e outras accións complementarias de información e asesoramento.
Políticas de apoio a) Investigación científica e técnica Na sociedade moderna postindustrial non é posible o desenvolvemento económico sen unha investigación de calidade que posibilite tanto o perfeccionamento de procesos productivos coma o deseño de novos productos adecuados ás necesidades e ás demandas do mercado.
A potenciación da investigación universitaria, a súa focalización nos sectores estratéxicos de Galicia e o fomento e impulso á investigación das empresas impulsaranse a través do Plan galego de investigación e desenvolvemento tecnolóxico que, dentro do marco da Lei de fomento da investigación e do desenvolvemento tecnolóxico de Galicia, constituirá o eixe que fará posible o avance da innovación e desenvolvemento tecnolóxico, a subseguinte incidencia na capacidade competitiva dos sectores productivos e a formación de novos científicos e investigadores.
b) As infraestructuras, camiño de futuro para Galicia O nivel de desenvolvemento da nosa terra atópase aínda lonxe do dos países europeos máis avanzados, e isto é así, entre outras razóns, porque as nosas infraestructuras aínda son escasas e en moitos casos deficientes.
Nestas circunstancias, agravadas, sen dúbida, pola nova situación europea e o mercado único, os próximos e inmediatos anos deben ter para o noso país outra prioridade incuestionable: continua-lo esforzo de mellora e desenvolvemento das infraestructuras.
Seguir acumulando retrasos neste campo significa hipoteca-la nosa capacidade competitiva, cando está demostrado que a indiscutible correlación entre o crecemento da productividade dun país e os seus investimentos en infraestructuras e equipamentos é cada vez máis un factor determinante para a localización de novas actividades productivas e para a xeración de economías externas para as empresas.
Tendo en conta isto, na pasada lexislatura púxose en marcha un modelo de planificación integral das infraestructuras situando como obxectivos prioritarios:
-Acadar un maior crecemento global da competitividade para o noso sistema productivo.
-Reforza-la integración económica e social.
-Conseguir un maior equilibrio entre as distintas zonas do noso territorio.
-Respecta-lo medio natural.
Estradas.
Se tódalas infraestructuras son necesarias, as viarias teñen un papel preponderante adquirido pola importancia do sector de transportes da nosa economía.
O Goberno galego realizou nos últimos anos importantes e evidentes avances neste sentido, reflectindo a súa actuación nun instrumento: o Plan de estradas de Galicia.
Este plan, aprobado polo Goberno galego en 1991 e en execución desde o principio da lexislatura, prevé un investimento duns 274.000 millóns de pesetas en dez anos, unha cifra que supón multiplicar por catro os investimentos realizados nesta materia, en Galicia, en semellante período de tempo; é dicir, desde que existe a Comunidade Autónoma como tal.
O plan contempla unha serie de vías de alta capacidade: a autoestrada A Coruña-Carballo; o corredor Ferrol-San Sadurniño; o corredor Monforte-Lalín; a vía rápida Padrón-Ribeira; a vía rápida do Salnés; a vía rápida do Morrazo e a vía rápida do Val Miñor.
As actuacións abranguen 240 Km, cun investimento de 44.075 millóns de pesetas. Agás as dúas últimas vías rápidas do Morrazo e Val Miñor, que están en fase de proxecto, o resto está executado ou en execución.
A rede primaria básica, incluída no plan, está constituída por tres tipos de eixes que permiten vertebra-la totalidade do territorio galego: costeiros; nortesur e leste-oeste.
As actuacións abranguen 693 Km, cun investimento de 71.968 millóns de pesetas, dos que 579 Km se atopan executados ou en execución e 114 Km en proxecto.
A rede primaria complementaria supón a actuación sobre 457 Km de rede, cun investimento de 90.000 millóns de pesetas, e permitirá a conexión das cabeceiras comarcais dos núcleos de poboación importantes.
Actualmente, están en execución ou xa rematados 326 Km e 231 Km en proxecto ou estudio.
Desde a óptica económico-social, este investimento representa un incremento da renda nacional de 578.000 millóns de pesetas e supón a creación duns 4.000 postos de traballo directos anuais no período de vixencia do plan.
Ademais deste importante esforzo económico do Goberno galego, que permitirá vertebrar axeitadamente o interior de Galicia, os accesos rápidos á Meseta e a Europa quedarán resoltos gracias ó convenio que se asinou o 28 de novembro de 1991 coa Administración central do Estado, que prevé a construcción de dúas novas autovías, das que xa foron contratados varios tramos.
A política de infraestructuras deseñada permitirá situa-lo noso país na órbita que por historia e por situación lle corresponde.
— Obras hidráulicas Cómpre continua-lo labor en materia de abastecemento e saneamento desenvolvendo o Plan hidrolóxico das concas de Galicia costa e o Plan de infraestructuras hidráulicas das concas intercomunitarias de Galicia.
E é preciso culmina-lo enorme esforzo que fixemos no Plan de saneamento das rías galegas, con especial atención ás de Vigo, Pontevedra, Arousa, A Coruña, Ares e Ferrol, que culminará as súas máis importantes realizacións en 1996.
— Portos Polo que respecta ás infraestructuras porturarias, prestaráselle atención a: modernizar e incrementa-las instalacións portuarias; mellora-las comunicacións terrestres dos portos; mellora-las relacións entre os portos e os núcleos urbanos, coidando especialmente o urbanismo das zonas de contacto e a adecuación para actividades turísticas, recreativas e deportivas, e prestar atención á conservación e ó respecto do medio natural.
En definitiva, as accións infraestructurais e de equipamento contémplanse no Plan de portos da Comunidade Autónoma e enfócanse de cara a potencia-lo sector da pesca -de vital importancia para Galicia, como dixemos-, o comercial -separando as súas actividades das da pesca-, o turístico-náutico e a interrelación portos-zonas urbanas e vías de comunicación galegas.
O Goberno galego considera imprescindible a transferencia dos portos galegos de interese xeral ou, en todo caso, a corresponsabilización na xestión, coa finalidade de que poidan desempeña-la función estratéxica que lles corresponde como unha das principais canles de comunicación con Europa e América.
— Electrificación rural Nos tres anos de desenvolvemento do Plan MEGA investíronse 33.000 millóns de pesetas, cunha aportación dos presupostos da Xunta de Galicia de 12.850 millóns de pesetas, co que a calidade de servicios de distribución de enerxía eléctrica está a mellorar substancialmente.
O obxectivo é mante-lo plan ata o seu total cumprimento, en principio previsto para 1994; o que non será posible polo incumprimento da Administración central, que prometeu oficialmente dotar a este plan con 15.500 millóns de pesetas a través das subvencións do Ministerio de Industria e Enerxía e do financiamento a cargo do sistema eléctrico, vía marco legal estable.
Con todo, o plan é tan absolutamente prioritario para Galicia que, con ou sen aportación da Administración central -que, naturalmente, imos reclamar intensamente-, se rematará nesta lexislatura, facendo un esforzo -se fose necesario- presupostario extraordinario por riba do previsto para cubri-la non aportación do sistema eléctrico, independentemente de que sigamos reclamando estas aportacións, ó igual que Galicia é solidaria co resto de España en materia de enerxía.
— Gas natural Co outorgamento de concesións a ENAGAS, a Gas Galicia, SDG, S.A. e a outras empresas por parte da Xunta de Galicia e a concesión da planta de regasificación de Ferrol por parte do Ministerio de Industria e enerxía a ENAGAS, cos terreos adquiridos, estase en vías de ultimar este gran proxecto estratéxico para Galicia.
Axiña se iniciarán as obras da planta de Ferrol; están xa iniciadas as obras en Lugo e estarano en breve en Vigo e Santiago para a distribución de gas canalizado para uso doméstico e comercial.
Preténdese que os cidadáns destas cidades dispoñan deste servicio en 1994, e o gas natural estará en Galicia nos próximos dous anos para a súa implantación nas sete maiores cidades e no seu contorno.
Para lograr unha máis rápida implantación e unha maior extensión da infraestructura do gas, as actuacións da Xunta de Galicia centraranse en:
1.- Subvención ós ramais de Lugo e Ourense ata o seu inicio de rendibilidade e subvención á extensión da rede a áreas non previstas na primeira fase -as sete maiores cidades do seu contorno- que non acaden niveis de rendibilidade.
Estas subvencións serán recuperables en función da rendibilidade real.
2.- Mante-la participación do 35% no capital de Gas Galicia, acudindo ás ampliacións de capital necesarias para cubri-lo 40% do investimento previsto de 12.000 millóns de pesetas.
3.- Realización de estudios de viabilidade na totalidade das empresas de Galicia con importantes consumos enerxéticos para a súa adaptación ó gas natural, incluíndo a implantación da coxeneración para mellora-la súa competitividade.
4.- A instalación de ciclos mesturados en centrais térmicas e a substitución de combustible por gas natural, que permitirán unha mellora do medio ambiente e unha maior capacidade de xeración de enerxía eléctrica.
— Telecomunicacións O ambicioso Plan de telecomunicacións emprendido en 1991 terá continuidade nesta lexislatura coa implantación, cando menos, dos 107.000 novos teléfonos no rural previstos no Plan de telefonía rural en decembro de 1994; a finalización en 1996 do Plan de telefonía móbil rural, que pon este servicio a disposición dos profesionais que prestan servicios esenciais á Comunidade, e a subvención ó sector hosteleiro de equipos de telecomunicacións, coa cobertura total radioeléctrica para a Radio e a Televisión autonómicas, o equipamento para a transmisión de voz e datos a través da dotación á Xunta de Galicia dunha rede propia de telecomunicacións para un mellor e máis económico servicio ó administrado, así como a implantación da rede “trunking” como unha rede propia de Galicia de enorme utilidade no futuro.
Os resultados e o seguimento destes plans, así como a situación das infraestructuras de telecomunicacións en Galicia e o seu desenvolvemento futuro, concretizaranse no Libro branco das telecomunicacións en Galicia, que verá a luz en 1994.
Aínda, Galicia estará dotada nesta lexislatura dunha malla de fibra óptica que cubra os núcleos de poboación superiores a 5.000 habitantes, aproveitando para a súa instalación as infraestructuras do Plan MEGA e do Plan de gasificación para diminuí-los custos.
Esta rede permitirá a prestación de servicios avanzados de telecomunicación.
— Solo empresarial En materia de solo empresarial, propoñémonos continua-lo labor de dotación de solo empresarial ou terciario que se iniciou hai tres anos, desenvolvendo o Plan de solo empresarial de Galicia, que contempla a execución de 96 parques empresariais, dos que 68 terán que se rematar a finais de 1995.
Na pasada lexislatura rematáronse ou están en execución 12 parques: 5 deles na provincia da Coruña, 3 en Lugo, 1 en Ourense e 3 na provincia de Pontevedra.
Durante 1994 inauguraranse outros 32 parques empresariais: 5 na Coruña, 9 en Lugo, 10 en Ourense e, por último, 8 en Pontevedra.
Galicia tamén vai contar nesta lexislatura con 2 parques ofimáticos situados nas dúas grandes áreas metropolitanas da Coruña e Vigo.
Este conxunto de actuacións en materia de solo empresarial van permitir que Galicia conte no horizonte de 1995 con 31 millóns de metros cadrados de solo acondicionado para acoller actividades empresariais.
POLITICAS SOCIAIS Educación básica e secundaria Estamos a traballar para mellora-la calidade da educación.
Neste eido é central -aínda que non exclusiva- a actuación coa nosa xuventude.
É oportuno ocuparse da rede de centros, dos proxectos curriculares, da formación permanente do profesorado, da innovación educativa...; cuestións estas que son obxecto das nosas inquietudes.
Pero facer isto supón ás veces un exercicio de responsabilidade política, tendo en conta -xunto ó valor estratéxico da formación humana- as tendencias demográficas e tamén as restriccións presupostarias que inevitablemente afronta e afrontará nos próximos anos o sector público en xeral e a nosa Comunidade Autónoma en particular.
Pero hai un aspecto ou novo horizonte que queremos abordar con decisión.
Este novo horizonte podemos resumilo nunha frase: “Que a formación dos centros se imbrique productivamente na sociedade”.
Na Galicia de hoxe cremos que a educación é posible durante toda a vida dunha persoa, que non se limita ós primeiros anos, etapa na que é obrigatoria, xa que educar é esperta-la facultade do discernimento para permitir que o ser humano poida facer unha elección xuiciosa entre as oportunidades que lle xurdan ó longo da súa vida.
Neste sentido, educar e formar son obxectivos prioritarios da nosa actividade e levámola a cabo procurando manter unha visión global, humanista e integradora da educación na que acadan especial relevancia os valores medioambientais, non sexistas, e a conciencia e a transcendencia social da cultura do lecer e do consumo.
Falando xa de xeito máis concreto, na vindeira lexislatura conseguiremos mellorar e racionalizar aínda máis os servicios complementarios, como o transporte escolar e os comedores, e dotarémo-los centros dos equipamentos didácticos e profesores para poder atende-las novas especialidades recollidas na nova lei educativa.
Así, tendo en conta que no presente curso conseguímo-la escolarización de 15.510 nenos de 3 anos, non podemos menos que seguir coa progresiva implantación deste segundo ciclo da Educación Infantil para logra-la escolarización total daqueles nenos de 3 anos dos que os seus pais así o desexen.
Así mesmo, buscarémo-la colaboración con institucións e entidades públicas e privadas para implanta-lo primeiro ciclo da Educación Infantil, que vai desde cero ós tres anos.
Continuarase a implantar de xeito xeneralizado a nova Educación Primaria que substitúa á Educación Xeral Básica, salientando o que é unha novidade neste nivel: a introducción dos idiomas estranxeiros, da educación física e das ensinanzas da música, coa finalidade de poñe-las nosas rapazas e rapaces nun nivel de competitividade paralelo ó dos seus compañeiros doutros países europeos; competitividade humana que é para a vida tamén.
No desenvolvemento da educación é fundamental o labor do profesorado, por iso lle dedicaremos especial atención á súa formación, promovendo a súa participación nos cursos desenvolvidos nos plans anuais de formación e coa concesión de axudas individuais e das licencias por estudios.
Avanzarase tamén na creación de novos centros de formación de profesorado e na diversificación das axudas para potenciar unha mellor formación científica e pedagóxica.
Nos próximos anos a progresiva implantación xeneralizada da Ensinanza Secundaria e dos novos bacharelatos obrigará igualmente a amplia-la rede de centros, mellora-las instalacións dos centros existentes (talleres de tecnoloxía, aulas de música...) e a amplia-los cadros de persoal do profesorado para imparti-las novas ensinanzas (música, tecnoloxía, economía...), sen esquece-la mellora dos servicios dos centros.
Así, unha tarefa importante nos vindeiros anos vai se-lo traballo para fixar -como xa se ten feito cos de Educación Infantil, Educación Primaria e Educación Secundaria- o deseño curricular das materias do bacharelato, as secuenciacións e a elaboración de unidades didácticas e materiais de apoio das diferentes materias -destaco que xa se ten feito nos outros ciclos-.
Así mesmo, estas novas ensinanas obrigarán a unha reciclaxe do profesorado en exercicio, por entender que toda posibilidade de reforma e mellora do sistema ten que pasar necesariamente pola oportunidade de formación das profesoras e dos profesores.
Ensinanza universitaria No nivel da ensinanza universitaria é de obrigada referencia o grande esforzo presupostario -que hai que ser claros, está neste momento no 0,8% do PIB galego, moi por riba do nivel medio español- que fixo o Goberno da Xunta para, trala segregación da Universidade de Santiago de Compostela, consegui-lo asentamento de dúas novas universidades, como son as da Coruña e Vigo, e os seus respectivos campus, ás que se lles dedicou especial atención na anterior lexislatura, dado que a situación na que se atopaban trala segregación distaba moito do que hoxe representan xa no conxunto do sistema universitario de Galicia.
Queremos para Galicia unha universidade de calidade, identificada dentro do sistema universitario e definida con autonomía dentro do marco legal establecido.
Para isto, o Goberno asumiu dinamicamente o Plan de financiamento, orientándoo cunha filosofía específica para os investimentos, a creación de servicios e a investigación e docencia, de xeito que estamos corrixindo os desequilibrios cos que partiron os campus na súa orixe e atallando as disfuncionalidades derivadas dos axustes dos plans ás circunstancias concretas e reais de cada ano.
Neste nivel de educación insistirase, por parte do Goberno, na mellora non só das institucións universitarias, senón tamén dos seus docentes e das súas oportunidades investigadoras, sen esquece-la mellora da calidade da oferta de postos escolares para tódolos galegos e galegas que teñen capacidade e vocación universitaria.
Política familiar O Goberno vai impulsar unha decidida política de apoio á familia como unidade básica da sociedade e garantía do desenvolvemento e benestar das persoas.
Nesta lexislatura, que comenza co ano internacional da familia -así designado polas Nacións Unidas-, desenvolverase un plan integral de apoio a esta venerable institución que se impulsará a través dunha comisión delegada da Xunta de Galicia e que terá como grandes eixes de actuación:
-Promove-la autonomía familiar concretando medidas de apoio á familia.
-Posibilita-la compatibilidade entre familia e traballo.
-Apoio especial ás familias menos favorecidas.
-Proposta de medidas ó Goberno central, nas áreas da súa competencia, en canto que a política familiar é unha política de Estado.
É preciso unha concienciación da sociedade e un esforzo de todos a prol dunha real e efectiva política de apoio á familia, non só pola súa función esencial na sociedade, senón tamén como instrumento axeitado para inverte-la tendencia da evolución demográfica, ben fraca hoxe e ben preocupante, da nosa Comunidade e que constitúe a principal ameaza, penso eu, para o futuro de Galicia como pobo.
No marco da política familiar, quero dedicarlles unha atención especial ós seguintes colectivos que requiren estratexias singulares:
a) Infancia O obxectivo específico é desenvolver un sistema público de protección á infancia en Galicia que persiga, entre outros, os seguintes obxectivos:
-Incidir nas situacións de risco, favorecendo o desenvolvemento de programas e recursos que actúen na liña de protección.
-Proporcionarlles ós menores, en situación de dificultades sociais, os medios necesarios para o seu desenvolvemento integral, fortalecendo a capacidade das familias para atende-los seus fillos de maneira satisfactoria.
-Contribuír a unha xestión máis racional dos recursos existentes, medidante a ordenación e integración de tódolos programas.
-Conciencia-la sociedade sobre a problemática do menor e potencia-la responsabilidade e a resposta colectiva.
-Estabalecer unha cooperación eficaz cos axentes sociais e coordina-las actuacións das distintas administracións.
b) Xuventude Resulta obvio afirmar que o futuro dun país está na súa xuventude.
Para consegui-lo grande obxectivo da integración e participación efectiva da xuventude na vida política, social, económica, cultural e laboral que recolle o artigo 48 da Constitución española é preciso unha acción global de goberno que coordine as políticas de tódalas áreas da Administración.
Ademais do Plan de emprego xuvenil xa mencionado, desenvolveranse as seguintes accións:
Creación dunha rede de centros de información xuvenil, ben propios ou concertados.
Propiciarase a participación dos mozos nos programas culturais e educativos, promovendo para iso a realización de convenios con entidades financeiras, universidades, medios de comunicación, etc.
O lecer, o tempo libre da mocidade, segue a ser un obxectivo prioritario de acción.
Para iso seguirase a traballar na formación de monitores, animadores e directores xuvenís, optimizándose o nivel de funcionamento e ocupación da importante rede de acampamentos, albergues, campos de traballo e residencias con que conta a Xunta de Galicia.
Pontenciarase a creación e desenvolvemento das escolas de tempo libre, e seguiranse a organizar viaxes turísticos-culturais para a xuventude.
Se queremos que Galicia, desde a súa personalidade, teña algo que dicir e que aportar na construcción europea é fundamental fomenta-la realización de intercambios bilaterais e multilaterais con países do noso contorno e con aqueloutros nos que a presencia galega é importante, co fin de permitirlle á xuventude de Galicia establecer contacto con outras persoas, así como coñecer outros xeitos de vivir e outras culturas.
c) Muller O obxectivo da acción de goberno é facer desde o seu ámbito de responsabilidade todo o preciso para consegui-la plena igualdade da muller co home nunha sociedade harmónica.
Como liñas básicas de actuación están:
-Promover unha maior participación social da muller.
-Favorece-la súa integración laboral.
-Promoción especial da muller traballadora.
-Proposta de medidas ó Goberno central para facer efectiva unha política máis xusta e solidaria para a muller.
d) A terceira idade Continuando o esforzo da lexislatura que, entre outros logros, permitiu pasar de 1.226 prazas na rede pública de centros e servicios sociais para a terceira idade en 1989, a máis de 2.400 prazas en 1993, levarase a cabo na próxima lexislatura un plan autonómico para a terceira idade como medio de proporcionarlles ós nosos maiores os medios suficientes que lles permitan gozar dunha atención social, persoal e permanente que evite o illamento e o desarraigamento, posibilitando a participación plena na vida familiar, cultural, económica e social.
Rexeitamos de cheo a consideración da terceira idade como unha carga financeira e social; pola contra, defendemos que a plena integración dos maiores contribúe positivamente a resolver moitas carencias e permite o mellor uso dos recursos dispoñibles.
As necesidades socioasistenciais dos maiores trataranse dun modo integral, como unha política específica, á vez que integradora, da vellez.
Neste contexto potenciaranse as seguintes accións:
-Aprobación da lei pola que se estableza o estatuto das persoas maiores na Comunidade Autónoma galega.
-Programas destinados a favorece-lo mantemento do ancián no seu medio (axuda a domicilio, acollemento familiar, creación de centros de día, telealarma domiciliaria, atención alimentaria, estadías temporais, apoio á familia, axudas técnicas individuais, etc).
-Programas de vivendas propias mellorando o acceso ás mesmas e a súa habitabilidade, e os de acollementos alternativos mediante a creación de pisos tutelados, apartamentos vixiados e vivendas compartidas.
e) Minusválidos -Creación de centros ocupacionais comarcais para minusválidos psíquicos que traten de “habilitar profesionalmente” as persoas ás que o seu grao de minusvalía lles impida a incorporación ó mundo do traballo e actúen como axentes de socialización mediante o desenvolvemento de programas que permitan unha maior autonomía posible e a promoción de tódalas capacidades que fagan viable a incorporación do minusválido á vida social.
-Creación de centros para minusválidos gravemente afectados pola profundidade da súa diminución e que non se poidan integrar en centros ocupacionais.
-Favorece-la integración dos minusválidos a tódolos niveis, ademais de evita-lo illamento persoal e fomenta-la participación das persoas con minusvalías no seu medio sociocultural.
-Establecemento do marco legal para potencia-las medidas destinadas á eliminación dos atrancos arquitectónicos urbanísticos, do transporte e da comunicación que dificulten ou impidan a participación dos minusválidos na sociedade.
Política deportiva Puxemos en marcha, por primeira vez, unha política deportiva de carácter global, adaptada ó proxecto modernizador deseñado pola Xunta para toda Galicia, e orientada cara a un esforzo común pola vertebración e desenvolvemento integral da nosa Comunidade Autónoma.
Para iso intentamos conxuga-las facetas técnicas e específicas do deportivo, cunha visión global de Galicia, respectando a nosa propia realidade e escoitando a tódolos axentes deportivos involucrados no feito deportivo galego.
O rigor e a seriedade desa planificación deportiva, levada a cabo a través da coordinación do esforzo investidor de tódalas institucións, foron decisivos para superar en solitario -e, por certo, sen a solidariedade do Goberno central- o atraso deportivo ó que Galicia fora relegada.
Imos seguir apostando por mante-los maiores niveis de oferta de instalacións deportivas para a poboación galega e a máxima cobertura dos usuarios e deportistas, facilitando o acceso doutros grupos e integrando deporte e saúde e deporte e terceira idade; e prestaremos unha especial atención á xestión e rendibilidade dos equipamentos creados, sempre con criterios de total profesionalidade, co único obxectivo de facer un deporte de todos e para tódolos galegos.
O Plan director de infraestructuras, xa en marcha, terá en conta novas variables, como a dimensión xeográfica dos municipios, o seu sistema de asentamentos, a estructura de idades e outras circunstancias que inciden sobre a posibilidade de facer deporte.
Ademais, imos valora-la posición de cada concello nun contexto comarcal.
Debemos profundar todos xuntos no modelo deportivo e de xestión que rendibiliza o noso esforzo investidor; para iso, a lei galega do deporte, suporá o instrumento necesario que delimite o ámbito de competencias e as canles a seguir polas institucións públicas e privadas, para seguir facendo do deporte galego unha das bandeiras de progreso de toda a sociedade.
Política sanitaria A política sanitaria de Galicia, de plena responsabilidade da Xunta desde que en 1991 se produce a transferencia dos servicios do INSALUD á nosa Comunidade, mereceu do meu Goberno, como non podía ser menos, na lexislatura que acaba de rematar, unha atención prioritaria.
Non é cousa de cansar neste intre ás súas señorías cun relato de feitos, polo demais coñecidos, que acreditarían o que veño dicir.
Sendo eu e o meu partido conscientes de que tamén neste sector, mesmo sendo moito o realizado, aínda é moito o que queda por facer, e que Galicia, con dotacións humanas e materiais, segue en conxunto por baixo da media nacional, non imos deixar de insistir con ocasión ou sen ela, e máis se se nos ofrece, como fixo a señora ministra de Sanidade- en acurta-lo prazo previsto para achega-la aportación do Estado á que temos dereito segundo a nosa poboación protexida.
Convirán comigo as súas señorías en que, aínda sendo así as cousas e estando claro para todos que unha boa sanidade é un ben público irrenunciable, queda aberto ante ese gran obxectivo todo un abano de accións para acadalo.
A propia evolución do concepto de ben público, o seu tratamento efectivo e as propias restriccións presupostarias invítannos a un exercicio de imaxinación para canalizar con eficiencia e eficacia as enormes contías de gasto que unha desexable atención sanitaria merece.
Aínda persisten en Galicia, como en tódalas partes importantes, problemas de saúde ou xorden con forza outros novos como a SIDA ou as drogodependencias.
Os galegos viven cada día máis e mellor, pero un número significativo deles morre prematuramente ou presenta importantes secuelas como consecuencia de enfermidades hoxe en día potencialmente evitables.
Moitos médicos e centros de saúde dan unha asistencia admirable, pero non tódolos concellos de Galicia dispoñen por igual dunha atención primaria de calidade.
Os nosos hospitais teñen todos un bo nivel e algúns -destacados en transplantes de ril, de corazón ou de médula- figuran entre os mellores de España, pero temos lagoas para o adecuado e puntual tratamento de patoloxías oncolóxicas e cardiovasculares.
Algunhas comarcas aínda están afastadas dabondo do seu centro hospitalario, e a masificación e outros problemas de funcionamento da nosa rede sanitaria tradúcense aínda en longas esperas para intervencións cirúrxicas, consultas ou probas diagnósticas e outras molestias ou deficiencias que reducen a calidade do servicio que se lles presta ós galegos.
Eu e o meu Goberno propoñémonos continuar na actuación decidida en todos estes campos ó servicio da saúde dos galegos.
O cancro ocasiona a cuarta parte das mortes e algo máis dos anos potenciais de vida perdida por debaixo dos 65 anos.
O Goberno proponse potenciar ó máximo os servicios de oncoloxía en Galicia.
Rematarase no menor tempo posible a instalación dos aceleradores lineais xa proxectados na Coruña e dotarase doutra instalación de aceleradores lineais xa proxectada no hospital do Meixoeiro de Vigo, no Centro Oncolóxico da Coruña e no Hospital Xeral de Galicia, en Santiago.
Ó mesmo tempo, continuarase coa maior dilixencia co programa de detección precoz do cancro de mama e de loita contra o tabaco -responsable este de máis do 80% das mortes por cancro de pulmón-, que se desenvolven en colaboración coa Asociación Española contra o Cancro.
O cancro de colon e o de colo uterino serán tamén obxecto de programas especiais.
As enfermidades cardiovasculares, as drogodependencias, a SIDA e a hepatite-B, a tuberculose e tódolos demais problemas -ata dezasete- que o Plan de saúde considera prioritarios, e coa énfase que nel se pon nos aspectos da prevención de enfermidades e da promoción da saúde, merecerán tamén unha atención especial.
O meu Goberno proponse, igualmente, completalas infraestructuras sanitarias de Galicia, concluíndo a construcción de centros de saúde e rematando todo isto nesta lexislatura: as obras dos hospitais de Santiago de Compostela, do Barbanza, do Salnés e da Costa da Morte.
Proponse, así mesmo, avanzar significativamente na implantación do novo modelo de atención primaria, de xeito que sexan cada día máis os municipios de Galicia que dispoñan de médicos con presencia continua nos centros de saúde, con programas de prevención e promoción da saúde, con atención materno-infantil e asistencia social e, cada vez máis, tamén, as cabeceiras de comarca que dispoñan de servicios de odontoloxía, fisioterapia, saúde mental e orientación familiar.
A atención de urxencia disporá, cada vez máis, de presencia médica permanente no propio municipio ou en puntos non moi afastados da poboación e con teléfono de chamada gratuíta para obter unha visita ó enfermo necesitado, ou o transporte sanitario cando así o requira.
En relación cos hospitais, o Goberno que me propoño establecer, ademais do que xa se dixo sobre a oncoloxía, proponse completa-lo dispositivo de cirurxía cardíaca cun novo servicio desta natureza en Vigo e continuar na liña de melloras dos seus medios humanos e materiais e de achegamento dos especialistas ós cidadáns nalgunhas cabeceiras de comarca.
Unha cada vez máis forte vinculación dos hospitais e os centros de atención primaria da súa área será un obxectivo permanente.
A dificil situación económica pola que atravesa o país e a imposible renuncia a mellora-la calidade dos servicios que lles ofrecemos ós cidadáns, e incluso a atender necesidades obxectivables e que, de momento, non están satisfeitas, fai conxunturalmente apremiante o que viña sendo xa unha necesidade estructural imposta polo crecemento dos gastos sanitarios, a de chegar ó teito da capacidade productiva dos recursos existentes e velar ó máximo pola eficiencia de calquera novo investimento.
O primeiro que imos facer é poñer baixo unha mesma e directa responsabilidade a sanidade e os servicios sociais.
A Comunidade Autónoma herdou do Estado, nos seus respectivos procesos de transferencias, redes independentes de sanidade e de servicios sociais.
Penso, sen embargo, que estas dúas redes son complementarias e deben de traballar conxuntamente na prestación de servicios ós cidadáns, e aínda máis en Galicia, onde un dos colectivos que máis se pode beneficiar desta medida pola súa maior frecuentación dos servicios sanitarios e necesidade de atención social é a poboación maior de 64 anos, en continuo ascenso.
Do mesmo xeito, esta coordinación beneficiará a outros colectivos, como os minusválidos, que van ver mellora-las súas prestacións asistenciais.
Pola mesma orde de consideracións pedimos, unha vez máis, a transferencia dos servicios sanitarios do ISM -cuestión, ademais, implícita nas nosas demandas de Administración Única-, e pedimos facilidades, que non temos, para un aproveitamento máis coordinado dos medios dese instituto sen agardar á transferencia.
En definitiva: 1) Ampla capacidade de elección por parte do cidadán, que inclúa tamén a oferta privada. 2) Novo modelo de atención primaria. 3)
Autonomía de xestión, por parte das institucións, coa mellora nos procesos de xestión aproveitando os últimos avances informáticos. 4) Fórmulas alternativas á hospitalización convencional: hospitais de día, cirurxía menor e ambulatoria, centros de longa estancia, residencias asistidas, etc.
Son os catro pilares dese proxecto de reforma dos servicios sanitarios, progresivo e profundo a un tempo, no que estamos empeñados, dentro dos principios básicos que deseña a nosa Constitución de universalidade da asistencia, o financiamento público e a solidariedade.
A universalización da tarxeta sanitaria, coa maior liberdade de elección de médico, que vai permiti-la intensificación dos programas de formación continuada dos profesionais, o diálogo cos propios profesionais e as súas organizacións representativas con participación de todos eles, a colaboración cidadá propiciada por unha boa información e educación sanitaria, serán outros tantos medios para acada-los nosos obxectivos.
As novas leis de saúde mental, de drogodependencias e, en xeral, de sanidade, que sucesivamente, sen présa pero sen pausa, propoñémonos remitir a este Parlamento para a súa discusión e eventual aprobación, deberán se-lo marco que defina axeitadamente o noso modelo sanitario e que impulse definitivamente os nosos ambiciosos proxectos e iniciativas en orde a conseguir que Galicia dispoña dos servicios sanitarios e sociais que merece.
Vivenda e solo residencial O desenvolvemento do Plan cuatrienal de vivenda e solo 1992-1995 centrará a maior parte das actuacións neste terreo.
Tendo en conta que as vivendas de promoción pública constitúen o instrumento máis axeitado para dar resposta ás necesidades dos cidadáns máis desfavorecidos socialmente, reforzarase o papel do Instituto Galego da Vivenda e Solo como promotor e órgano que xestionará a obtención de solo residencial para construír este tipo de vivendas, mediante a sinatura de convenios cos concellos.
Polo que se refire ás vivendas de promoción privada, aproveitaranse ó máximo as características do sector, incluídas as cooperativas e o fenómeno da autoconstrucción, para converte-la Administración autonómica no gran dinamizador da actividade inmobiliaria en Galicia.
Tamén se potenciará a rehabilitación urbana e a rehabilitación do medio rural, así como a colaboración ofrecida ós concellos para os programas de infravivenda e chabolismo.
Outro dos cometidos será a preparación de solo residencial, base do desenvolvemento de novos plans de vivenda e que permitirá a posta no mercado de solares a un prezo razoable, evitando as accións especulativas.
Estas actuacións de solo residencial centraranse fundamentalmente nos concellos con poboación superior ós 25.000 habitantes e nas áreas de influencia das sete grandes cidades de Galicia, mediante a sinatura de convenios cos gobernos locais para a cesión de solo.
No resto dos concellos actuarase, polo xeral, adquirindo os terreos directamente, sempre e cando exista unha clara xustificación.
O Parlamento alegrarase de saber que, con Valencia, somos, por declaración oficial de Madrid, a primeira das comunidades españolas na execución dos plans de vivenda.
Protección civil Unha das aspiracións básicas dos cidadáns é a de sentirse protexidos en situacións nas que a súa vida ou os seus bens están ameazados dalgún dano.
Para dar resposta a esta aspiración, o Goberno galego na pasada lexislatura, e a partir de mínimos, creou unha infraestructura de protección civil na que destacarémo-lo servicio SOS-Galicia, que, ademais de atender miles de chamadas en solicitude de axuda, gracias á súa dilixencia na mobilización de medios, salvou a vida a moitas persoas.
A ampliación da capacidade de resposta e o reforzamento dos medios técnicos de comunicación e de información será un dos obxectivos prioritarios nesta lexislatura.
O proverbial sentimento de solidariedade do pobo galego nas desgracias dos demais, supuxo que miles de persoas traballen de forma desinteresada a prol dos seus semellantes, para axudalos en situación de emerxencia.
Felicito a eses voluntarios exemplares. Este potencial humano, coordinado cos corpos profesionais, está permitindo a implantación do Plan territorial de protección civil da Comunidade Autónoma de Galicia, co que se establecerá a estratexia axeitada para afrontar todo tipo de risco.
A partir do plan territorial, os plans sectoriais moitos deles xa en marcha- perfeccionarán o sistema, destacando os plans municipais que permitirán a potenciación dos servicios municipais de protección civil, verdadeiras avanzadiñas nas actuacións para lles facer fronte ás emerxencias.
Estes servicios municipais recibirán axudas técnicas e económicas da Xunta, establecéndose os correspondentes convenios de colaboración.
En canto ó salvamento marítimo, que o avance fose incuestionable non debe permitir baixa-la garda.
Queda aínda un importante labor de mentalización en canto ó uso de sistemas de seguridade por parte dos mariñeiros, polo que se seguirán a efectuar tódolos labores de formación e divulgación necesarios.
Dentro das posibilidades presupostarias, por outra parte, continuarase a dotación e mellora dos medios empregados nas tarefas de salvamento e proseguirase igualmente a loita nos foros internacionais adecuados, en orde a lograr unha normativa sobre tráfico marítimo que aumente e garanta a seguridade nas nosas costas.
UNHA LIÑA DE GOBERNO GALEGUISTA A estabilidade do modelo autonómico A nosa acción de Goberno estará presidida por un galeguismo constructivo, comprensivo da realidade española e europea e aberto ás novas correntes culturais.
Un galeguismo que procure que na idea española e europea teña cada vez máis forza o feito galego.
Un galeguismo aberto e tolerante, que cultive as nosas raíces e saiba incorpora-lo novo.
Un galeguismo, en fin, popular, que recolla as tradicións humanistas, defenda a iniciativa privada e rexeite o dirixismo, porque o poder político debe facilita-lo desenvolvemento do home, da sociedade e da economía, preservando ó mesmo tempo a liberdade individual.
Na nosa intención está o logra-la necesaria estabilidade do modelo autonómico, unha estabilidade que terá que xirar sobre tres premisas fundamentais: a fidelidade institucional, a definición do mapa competencial e a reivindicación de lugares de encontro institucionais onde as autonomías discutan problemas en común e enraícen a súa solidariedade.
Trátase de abandonar posturas que poñan periodicamente en cuestión a unidade básica do Estado, creando inquedanzas, tensións e liortas que enrarezan a convivencia política, porque a democracia española é posible gracias, entre outras cousas, a un sistema de autonomías que arranxe o secular problema das nacionalidades e rexións ,e a Autonomía galega é unha consecuencia da democracia española, é o resultado da pertenza do noso país a unha España libre, plural e europea.
E, enraizado neste concepto de lealdade e de fidelidade institucional, débese profundar no desenvolvemento dunha racional definición do mapa competencial actual, tomando como punto de referencia a proposta que foi presentada nesta mesma Cámara.
Trátase de que as autonomías asuman competencias administrativas que hoxe están duplicadas, coa conseguinte confusión e carestía que iso supón. O proxecto que se apoia no artigo 150 da Constitución non busca desposuí-lo Estado das súas competencias, senón racionaliza-lo seu exercicio levándoas ó plano autonómico, provincial ou municipal.
O dereito constitucional comparado recolle a experiencia de varias nacións de natureza federal -caso de Alemaña, por exemplo-, nas que o Estado federal actúa nos estados federados sen necesidade de contar cunha administración periférica de seu.
Polo tanto, esta fórmula é perfectamente constitucional, está avalada por outras experiencias foráneas, constitúe un desenvolvemento lóxico do actual Estado autonómico e fomenta a corresponsabilización das rexións nas cuestións de ámbito nacional.
Por outra parte, a idea dunha Administración única ten un complemento necesario e imprescindible na conversión do Senado nunha Cámara de debate territorial e na posta en marcha dun foro permanente de encontro dos presidentes autonómicos.
Trátase de estabiliza-la organización territorial do Estado eliminando o permanente regateo competencial, aforrando burocracia, evitando pleitos e recursos e intensificando a solidariedade e a comunicación entre os pobos españois.
É unha iniciativa responsable que tenta supera-lo continuo parcheo cun esquema que podería ter unha longa e fructífera vixencia.
Cun galeguismo moderno e constructivo -como o que propoñía hai poucos días o noso presidente-, cun marco constitucional e administrativo axeitado que permita ordena-los nosos asuntos aquí e influír nas decisións que se forxen en Madrid ou Bruxelas, e, sobre todo, coa confianza en nós mesmos, o país galego contará coas condicións máis favorables para acada-la prosperidade e o desenvolvemento.
Financiamento público e corresponsabilidade O financiamento das CC.AA. é unha das materias pendentes no desenvolvento do Estado das autonomías.
Se ben é xusto recoñecer que no establecemento do mapa autonómico e na súa consolidación conseguíronse logros significativos en espacios de tempo relativamente curtos, non se avanzou á mesma velocidade en materia de financiamento.
O financiamento do sector público español nunca se deseñou desde unha perspectiva de conxunto, fóronse dando solucións illadas en cada momento, pero sen unha perspectiva globalizadora na que se defina cara a onde se quere ir en materia de financiamento.
É aínda hoxe o día no que se descoñece, por unha parte, e como xa levo apuntado, o modelo ó que se pretende chegar, e pola outra, e non menos importante, o volume de recursos que necesita cada C.A. para a prestación dos servicios públicos, que é o tema clave.
Non cabe dúbida, sen embargo, que nesta materia téñense dado pasos, e tralo desaxuste do modelo financeiro das CC.AA. acordado en 1986, chegouse ó acordo mellorado en 1992 no que se produciron avances, aínda que o modelo continuou adoecendo dunha presentación -como digo- globalizadora de futuro.
Quedaban pendentes neste acordo cuestións tan importantes como a solidariedade ou a autonomía financeira, cuestión esta última sobre a que se tratou de chegar a un acordo que, como noutras ocasións, non respondía a unha presentación globalizadora senón á necesidade inmediata de responder ás reivindicacións financeiras dalgunhas CC.AA. por razóns políticas inmediatas.
Así, a proposta da Administración central de participación nun tramo territorializado do IRPF é máis unha ilusión óptica ca un incremento real da corresponsabilidade verdadeira das comunidades.
É unha proposta artificiosa que, envolta nun vocábulo chamativo, encerra un principio contra o que non se pode estar en desacordo, mais non lles proporciona maiores graos de responsabilidade ás CC.AA. na obtención dos recursos que precisan para xestiona-los servicios públicos senón que, máis ben, proporcionan recursos adicionais, sen que se saiba ata o de agora se estes son ou non suficientes para a prestación destes servicios.
Galicia non podía estar de acordo, e así o puxo de manifesto co seu voto en contra no seo do Consello de Política Económica e Social, cunha fórmula que non incrementa en absoluto a autonomía financeira ou a corresponsabilidade fiscal, xa que a xestión e a capacidade normativa seguen a estar en mans totalmente da Administración central.
Á marxe da dubidosa legalidade -e mesmo diriamos que constitucionalidade- da fórmula adoptada, ráchase cualitativamente o modelo, esquecendo, ademais, os aspectos da solidariedade.
O acordo recollía, sen embargo, un apartado que si temos que considerar positivo e que veu sendo reivindicado precisamente sempre por esta Comunidade desde hai anos: a elaboración dun “Libro branco sobre o custo de prestar servicios”, cuestión, para nós, anterior a calquera outra no deseño dun modelo de financiamento.
Cómpre, ante todo, coñecer canto custa prestar servicios similares en cada territorio, e este volume de recursos estará determinado polo número de usuarios destes servicios, así como polas peculiaridades propias de cada Comunidade -espallamento da súa poboación, insularidade, zonas de montaña, etc.-, que determinan o custo de cada servicio.
Entendemos que só unha vez coñecido este custo é o momento de deseña-lo modelo para financialo e, desde logo, para nós é preferible que as comunidades recaden os recursos que necesitan a que dependan das transferencias desde a facenda central.
É dicir, somos firmes partidarios, non xa só da corresponsabilidade, senón da plena autonomía financeira, pero iso esixe presentacións rigorosas, repousadas, e non remedios de urxencia, e todas sobre o principio publicamente aceptable da solidariedade.
Isto, que é así para as comunidades autónomas, tamén serve —quero ser claro— para o financiamento das corporacións locais.
É dicir, ou se reconsidera o financiamento de todo o pobo español de feito que o deseño sexa coherente e compatible nos seus diferentes niveis: central, autonómico e local, ou seguiremos a poñer parches de urxencia que, de ningún xeito, solucionan os problemas de fondo do financiamento, tema clave para a estabilidade constitucional.
Chegados a este punto, considero que haberá que reconsidera-la distribución de competencias destes tres niveis de facenda ós que me refiro, facendo plenamente efectivo o principio de subsidiaridade, recoñecido na nosa normativa básica e no dereito europeo vixente e, ó mesmo tempo, evitando duplicacións custosas e innecesarias.
Só desde unha perspectiva integrada do financiamento público cabe, pois, revisar tanto o financiamento autonómico coma o da facenda local.
Ou se opta pola autonomía financeira e a responsabilidade ou acabaremos caendo nas tutelas.
A dinámica do gasto público non pode nin debe desenvolverse á marxe dos controles políticos que garantan a súa responsabilidade, a súa oportunidade e a súa eficacia.
Polo tanto, desde Galicia, desde esta nosa Comunidade Autónoma, seguiremos reivindicando e traballando para lograr un deseño global do financiamento autonómico no que se respecten os principios de suficiencia, autonomía e solidariedade que posibiliten un modelo estable e coherente.
Polo que se refire ás corporacións locais, cómpre potencia-las asociacións de diverso tipo entre estas facendas co obxecto de mellora-la prestación dos seus servicios e reduci-los custos medios por usuario.
Asociación e coordinación da facenda local son as dúas áreas nas que as comunidades autónomas teñen unha importante responsabilidade, niso estamos a traballar, e podo dicir que nuns meses presentaremos ante esta Cámara un proxecto de lei regulando as relacións entre as distintas facendas territoriais de Galicia.
É un terreo importante, onde as CC.AA. teñen moito que facer malia as limitacións que introduciu a lexislación estatal neste terreo.
Galicia en Europa Tamén esta lexislatura comeza coa posta en marcha do Comité de rexións, previsto no Tratado da Unión Europea.
Permítanme as súas señorías unhas breves reflexións ó respecto.
A primeira é que a súa creación revela a crecente penetración do feito rexional na realidade política e económica da Comunidade/Unión Europea.
Na realización das súas funcións, as institucións europeas, enténdase o Parlamento -que moi pronto terá eleccións, e quero recordar unha vez máis aquí que son eleccións importantes-, o Consello e a Comisión, estarán asistidos por un Comité das rexións con funcións consultivas.
O Tratado de Maastricht crea, pois, un novo órgano de natureza rexional.
Esta é unha novidade importante, é a primeira vez que un corpo desa natureza aparece na estructura das institucións europeas.
O seu precedente inmediato era un comité consultivo das rexións e dos poderes locais, do que me honrei en formar parte ata hoxe, creado pola Dirección Xeral de Política Rexional e do que as súas opinións pouco trascendían ó conxunto do proceso lexislativo comunitario.
O novo comité das rexións si é, pola contra, un novo órgano para dar expresión ós intereses rexionais no conxunto da Unión Europea.
Hai unha serie de ámbitos enumerados expresamente no tratado sobre os que non se pode aprobar lexislación comunitaria sen previa consulta ó Comité das rexións.
Estes ámbitos son:
A política rexional e todo o que se refire ós fondos estructurais.
As chamadas redes transeuropeas (transportes e telecomunicacións), tan importantes para Galicia.
A promoción da cultura. A promoción da educación.
A saúde pública.
Desde agora mesmo quero anuncia-lo meu propósito de traballar seriamente nunha decidida presencia xunto con tódalas comunidades no Comité das rexións.
Coido que a nosa presencia nel vai enriquecer unha relación de dobre sentido ó permitir facer chegar mellor as opinións e os intereses de Galicia a Bruxelas e tamén nos vai permitir ver de máis preto e con maior detención as posicións da Comunidade Europea sobre moi variados temas.
As dúas cousas son positivas e as dúas van requirir un esforzo saudable.
Esta presencia de Galicia no Comité das rexións europeas vai, polo demais, no mesmo sentido que outras novidades que se anuncian.
O desenvolvemento do Estado das Autonomías vai chegar a unha nova fase durante esta lexislatura do noso Parlamento.
Xa me teño referido ó Libro branco que inclúe a reforma do Senado, á Conferencia dos presidentes das comunidades autónomas, ó Consello Económico e Social, á Administración Única e á participación das rexións na Unión Europea que faremos público moi pronto.
Practicamente todos estes puntos relaciónanse cos traballos que lle agardan ó Comité das rexións e os cambios que apuntan van na mesma dirección.
Haberá, polo tanto, unha sinerxia que axudará a avanzar e a face-las cousas ben e a un ritmo razoable.
Cultura e lingua Galicia como pobo aséntase nun sentimento comunitario coherente que fai que un conxunto social se defina e autoidentifique a través da lingua, as crenzas, os costumes e as maneiras de vivir e se desenvolva como un todo unitario diferenciador, pero non necesariamente enfrontado a outros conxuntos sociais, senón colaborador e solidario.
A identidade colectiva nace dun fondo sentimento de pertenza a unha comunidade e baséase na liberdade de elección dun espacio que se define por unhas características históricas, lingüísticas e culturais concretas.
Como dixo o noso recordado amigo Ramón Piñeiro no acto da constitución do Consello da Cultura Galega: “toda comunidade humana dotada de personalidade colectiva e de conciencia viva da súa identidade sentirá a necesidade de expresalo mediante unha creación cultural xenuína”.
E engade: “un pobo verdadeiro ten necesidade de dar resposta creadora, orixinal, ás esixencias que lle veñen impostas polo medio e polo tempo no que vivimos”.
Non temos dúbida de que na nosa Galicia se dá, como en poucos lugares, “a unidade do pobo e do país”, da paisaxe e da sociedade que o humanizou. O condicionamento do medio natural empuxounos sempre ó esparexemento da poboación en pequenos núcleos, ó tempo que determinou unha dualidade cultural, mariñeira e campesiña; aquela máis aberta e dinámica, esta máis estática e conservadora sobre si mesma.
Aínda que Castelao contrapón tradición e historia, consideramos que a cultura galega é un exemplo maxistral de acumulación e enriquecemento a través de diversas fases, pero sen ningunha ruptura fundamental.
Romanización, cristianización, medievo, rexurdimento, todo se sostén e encaixa.
Murguía, hai máis dun século, advertíanos que “moi poucos pobos coma o galego souberon conservar a través dos tempos máis pura e máis constante a súa fisonomía...” Se nos podemos chamar galegos é porque posuímos unha cultura de noso que nos identifica, nos marca e nos singulariza con respecto ós demais pobos do noso contorno.
A nosa historia como pobo remóntase á noite dos tempos e baséase na lingua —o noso medio natural de comunicación e no que expresámo-los sentimentos máis fondos—, e nas diversas manifestacións culturais que nos enriquecen.
Lingua, música, arte, teatro, baile,... estas son algunhas das principais características que conforman a esencia do ser mesmo de Galicia.
Non quixeramos avanzar máis sen facer referencia especialmente á consolidación e normalización da lingua propia, a galega.
Este é o feito fundamental, cerne e esencia do noso proceso cultural: o galego falouse, fálase e falarase en Galicia e noutras terras, e certamente en calquera lugar no que se atopen galegos.
Foi a cultura tradicional galega, ligada ó ritmo das sazóns, das colleitas e das sementeiras, a que sostivo durante séculos o idioma galego, que nos define peculiar e xenuinamente.
Está claro, pois, que en galego temos que sentir e pensar se queremos ser considerados na Europa dos pobos e no mundo.
Por iso andamos a procurar, por tódolos medios, que os galegos coñezan e dominen a súa propia lingua, que a usen sen complexos —nin de inferioridade nin de superioridade—, sen afán de confrontación, senón máis ben con orgullo e con espírito de acadar cadaquén a súa propia realización como persoa e como galego.
O aumento importante no orzamento dedicado á potenciación e extensión da lingua galega permítenos agora establecer novos enfoques e intensificar outros proxectos cara ó noso ideal de bilingüísmo digno co que se impulsa a capacidade de comunicación do noso pobo.
Nesta lexislatura seguiremos a traballar con renovados ánimos tendo como base tres liñas de actuación: formación, sensibilización e investigación.
Intensificaranse as accións formativas non só no interior da nosa terra, senón -como xa se fai- tamén no exterior, onde o galego está a ter unha presencia cada vez máis ampla no mundo social e cultural.
Desde o punto de vista estrictamente cultural Galicia ten que facerse presente en Europa traballando en varias direccións.
A experiencia destes anos debe axudar ós poderes públicos que interveñen no campo cultural a situarse nun novo marco de referencia que, aínda que cambiante, caracterízase pola ampliación da dimensión territorial dos mercados e das expectativas de intercambio e consumo.
Deste xeito, facilitarase a elaboración de novas políticas culturais e o deseño de novas estratexias de producción e difusión cultural que contribúan a facer de Galicia un país culturalmente vivo e activo.
Promoveranse, xa que logo, as actuacións culturais nos máis lugares de Galicia que sexa posible mediante a extensión dos circuítos culturais a tódolos concellos de Galicia que queiran participar na súa organización e financiamento, experiencia positiva que implica máis plenamente ós municipios e ós seus responsables na satisfacción das necesidades culturais dos cidadáns ós que serven.
Para facer posible a producción cultural e a súa difusión poñeranse en marcha gradualmente centros como o Centro de Arte Contemporánea de Galicia, xa inaugurado, e o Centro Superior Bibliográfico de Galicia.
Ó mesmo tempo, intensificarase a política de construcción de espacios polivalentes —casas da cultura, centros xuvenís e centros da terceira idade— naqueles concellos que así o necesiten, integrando deste xeito distintos grupos sociais e de idade nun proxecto común e optimizando os recursos públicos ata conseguir que ningún núcleo de Galicia non teña un espacio no que dar resposta ás arelas culturais e de lecer do pobo.
Consideramos importante manter informados ós distintos profesionais e ó público galego do resto de España, para isto crearanse bases de datos de recursos culturais que recollerán o amplo abano de creadores, axentes culturais, actividades, espacios, etc.
O acceso a esta información poderá facerse a través dos puntos de información cultural e do videotex.
Por outra parte, de cara ó interior, a televisión de Galicia e a Radio Galega informarán das máis importantes actividades culturais e outras que teñan lugar en Galicia.
A actualización do mapa cultural de Galicia aportaranos información sobre a situación do mercado cultural galego, así coma sobre o compromiso das distintas institucións neste mercado.
Son precisos estes datos se queremos realizar unha avaliación pormenorizada do funcionamento e actuación dos distintos axentes e institucións na diversidade dos sectores tradicionalmente considerados culturais.
Non se pode configurar unha acertada política de conservación, restauración, rehabilitación e protección do patrimonio cultural galego sen enmarcarse dentro dunha estratexia do proceso de “autoidentificación do pobo galego”.
Por iso, para unha nacionalidade histórica como Galicia e para un Goberno coma o noso que entende a autoidentificación como unha razón de ser da mesma, adquire unha prioritaria e vital importancia o que se vén chamar “a posta en valor do noso patrimonio cultural”, que foi resistindo gracias ó traballo das antigas comisións de monumentos dos tempos de López Cuevillas, Ferro, Xocas, Chamoso Lamas, Filgueira Valverde...
Por tal motivo, unha segunda fase da nosa acción de goberno nas áreas do patrimonio cultural ten que ser forzosamente continuadora, partindo das altas cotas de sensibilidade e comprensión do significado do noso patrimonio cultural acadadas por mor das tres etapas do proxecto “Galicia no tempo”, a potenciación en intensidade e extensión do inventario do patrimonio cultural moble e inmoble, a apertura do museo de Terra Santa en Santiago de Compostela, o recoñecemento do Museo do Pobo Galego como cabeceira e sintetizador de toda a nosa cultura antropolóxica e etnográfica e a restauración de elementos significativos do noso patrimonio arquitectónico, e pronto comeza a publicación das actas do Antigo Reino de Galicia, primeiro símbolo eficaz histórico da nosa Autonomía Vertebración do territorio e corrección dos desequilibrios Antes fíxose referencia, cando se falou de infraestructuras, á necesidade de acadar un maior equilibrio entre as distintas zonas do territorio, nun contexto de planificación integral.
O futuro do desenvolvemento das rexións estase a enfocar cada vez máis cara a unha valoración das iniciativas locais e do papel dos recursos humanos. A antiga dicotomía entre o urbano e o rural deu paso a unha formulación sinérxica na que o sistema de cidades e o desenvolvemento rural, lonxe de calquera exclusión innecesaria, ten que formar un todo unitario, xa non hai murallas, a potenciación do cal permitirá acadar ese maior equilibrio territorial e a cohesión social que resulta cada vez máis necesaria.
Ó mesmo tempo, conseguirase un reforzamento das nosas vantaxes comparativas e unha afirmación das nosas singularidades.
Baixo esta perspectiva, o desenvolvemento das nosas comarcas e a dinamización das iniciativas locais constitúe unha estratexia profundamente arraigada na natureza xeográfica e social da nosa Comunidade Autónoma.
a) O desenvolvemento comarcal e local Existe, ademais, na maioría das rexións europeas, unha demanda crecente orientada á elaboración de plans de desenvolvemento integrado que artellen as políticas de desenvolvemento local coas de medio ambiente e ordenación do territorio, segundo un procedemento de coordinación horizontal e vertical das iniciativas, que permita —á súa vez— unha asignación máis eficiente dos escasos recursos financeiros dispoñibles, que tan importante é nunha etapa de restricción económica coma a actual.
Estes eran xa os principios inspiradores do Plan de desenvolvemento comarcal de Galicia, que deseñamos e experimentamos coa posta en marcha de catro comarcas piloto, e que agora se están a aplicar a outras dezaseis.
Son xa, polo tanto, vinte as comarcas que constituímos e nas que estamos a traballar, aplicando un modelo innovador que xa ten suscitado o interese noutras comunidades autónomas e no Consello de Europa.
É certo que isto xa supón un avance nunha das materias pendentes que tiña Galicia, como é a comarcalización, pero non estamos máis que no comezo porque na próxima lexislatura estenderémo-lo proxecto a todo o territorio de Galicia.
Naturalmente que non pretendemos crear unha nova e innecesaria estructura administrativa, senón que concibímo-la comarca nun sentido moderno, é dicir, coma unha estratexia territorial para reduci-los desequilibrios existentes, desenvolve-lo noso potencial endóxeno, mellorar zonas deprimidas do interior ou da costa -que as hai- e protexe-lo medio ambiente; todo iso nun marco de coordinación e cooperación entre as distintas administracións e para deixar, en definitiva, ó futuro, unha Galicia mellor.
É evidente que esta experiencia, ó ser pioneira, produciu resultados desiguais, con importantes avances nalgunhas comarcas e con perfís máis borrosos noutras, pero é esa experiencia, precisamente, a que nos pon en disposición de aproximarnos ós obxectivos expresados.
Hoxe todo o mundo sabe que o desenvolvemento se consegue, ademais de con infraestructuras, equipamento e con políticas sectoriais -imprescindibles en todo caso-, cunha política activa que sirva para dinamizar desde dentro e desde abaixo os factores locais de desenvolvemento e equilibra-las terras.
Todo o mundo sabe tamén do papel clave do sistema de cidades no desenvolvemento socioeconómico dos contornos... e, máis alá do noso contorno rexional, mirando á nosa veciña terra lusitana, desexo subliña-lo noso interese en profundar nunha estratexia territorial e sectorial de cooperación cos nosos veciños do outro lado do Miño, desde o profundo respecto á soberanía dos respectivos estados da nosa Península Ibérica e aproveitando os recursos comunitarios para tales fins.
Para iso, na seguinte lexislatura, a culminación do modelo levará á implantación de novos instrumentos de acción territorial; en particular, á creación dunha rede de oficinas de desenvolvemento comarcal que, coordinadamente coas corporacións locais, as deputacións e a Xunta de Galicia, a través dun órgano específico, posibiliten incrementa-la participación dos axentes públicos e privados e a posta en marcha dos procesos de dinamización interna que sexan convenientes para xerar novas iniciativas emprendedoras.
b)Potenciación dos nosos concellos A potenciación dos concellos de Galicia será un dos obxectivos prioritarios da lexislatura.
Se o desenvolvemento local é importante, tamén o é conseguir que as nosas corporacións locais poidan cumpri-las funcións e servicios que lles cómpren, de acordo coa nosa comunidade.
Por iso, na lexislatura, desenvolveremos un conxunto de accións dirixidas a mellora-la súa eficacia, apoiando a informatización integral dos seus servicios, prestándolles asistencia técnica a nivel de consultas, asesoramento sobre mellora de procedementos e normalización de documentos, formación especializada na Escola Galega de Administración Pública e formación selectiva para os policías locais.
Non ignoran as súas señorías que endexamais o financiamento do sector público se ten deseñado desde unha perspectiva de conxunto.
O financiamento do Estado, das comunidades autónomas, das facendas locais -como antes dicía- tratáronse como pezas separables, susceptibles de solucións illadas.
Este grande erro condiciona ab initio a harmonía entre competencias e financiamento nos diversos estratos do sector público, sexa rexional ou local.
De aí, o interese en avanzar cara á efectividade do principio de subsidiariedade como norte para a distribución de competencias e reconsiderar á vez, coherentemente, o financiamento desde unha visión integradora ou, o que é o mesmo, máis recursos e máis autonomía só é compatible con máis responsabilidade.
Dentro desa visión de conxunto e desde a nosa sensibilidade cara ós problemas económicos e financeiros dos nosos concellos, estamos dispostos a andar polo mesmo camiño, a Xunta e as corporacións locais, o longo treito que aínda queda para resolver en profundidade tan complexos problemas.
Cómpre tamén que reflexionemos sobre os procesos de segregación municipal para evitar que nunha dinámica de atomización non teñan os concellos nin a dimensión nin os recursos mínimos para prestar eficazmente os servicios básicos esenciais.
E é preciso, igualmente, reforza-los mecanismos de coordinación e consenso, que ten como obxectivo os plans de desenvolvemento comarcal, que constitúen o instrumento idóneo.
A Administración pública.
Cumpridos os obxectivos que tiñamos marcados na lexislatura anterior de regularización da función pública e informatización da Administración, esta nova lexislatura terá como obxectivo neste eido aproveitar ese enorme esforzo e conseguir realmente que a Administración autonómica cumpra a súa función de servicio ós cidadáns co máis alto grao de eficacia e eficiencia.
Hoxe, a nosa Administración é a única en España que foi quen de facer transparente o seu funcionamento para os cidadáns e tamén a única que converteu en realidade o principio de “ventanilla única”.
Hoxe calquera cidadán pode saber quen ten realmente o seu expediente e quen e cando interviu na súa tramitación.
Pero isto non é o final do camiño, senón o comezo dun novo modelo de administración.
A informatización, partindo dun conxunto de funcionarios profesionais e cualificados, ten que nos servir para reduci-los medios de tramitación e darlle unha resposta máis áxil ó cidadán.
A Administración debe, nun proceso contínuo, revisa-los seus procedementos para simplificalos e utilizar tódalas técnicas modernas para evitarlles molestias innecesarias ós cidadáns.
Transparencia, eficacia e atención ó cidadán son os nosos obxectivos; posibles gracias ó esforzo feito na lexislatura anterior e que deben converter á Administración galega en líder das administracións autonómicas e situarse ó nivel das mellores administracións europeas.
O profundo cambio tecnolóxico que está a experimenta-la Administración autonómica vai esixir tamén unha reestructuración da distribución do persoal ó servicio da Administración para axustar esta distribución ás necesidades reais dos servicios.
Esta reestructuración esixirá un profundo diálogo coas organizacións sindicais e levará necesariamente aparellada a mobilidade funcional con respecto absoluto ós dereitos económicos, medidas que terán que se complementar con outras que garantan, á vez que os dereitos lexítimos do funcionariado, a necesaria adecuación da Administración ás necesidades reais e á introducción da avaliación ó rendemento como expresión do principio de que a Administración ten que ter en conta a tódolos niveis a eficacia e a eficiencia do persoal ó seu servicio.
A Política ambiental como defensa da nosa natureza.
A natureza foi certamente pródiga con Galicia; montes, bosques, vales, ríos, costas, rías e praias integráronse nunha terra de inigualable beleza, a terra nai, coa que tódolos galegos se senten intimamente vinculados.
Pero a explotación dos recursos naturais, as actividades productivas e o acelerado consumismo ocasionaron impactos e xeraron efectos negativos.
Para evitar que se sigan orixinando estes efectos e para recupera-la desexada calidade, a política ambiental do Goberno galego fundamentarase en tres obxectivos: a protección, a restauración e a utilización sostida dos recursos.
O obxectivo da protección lograrase mediante accións concretas: a promulgación da Lei de protección do medio ambiente, a esixencia das avaliacións dos impactos ambientais de tódalas actividades, a imposición de medidas correctoras, a creación do corpo de inspectores ambientais e o réxime sancionador por incumprimento da normativa ambiental.
A restauración da calidade do noso medio ambiente suporá o desenvolvemento de plans elaborados e xa iniciados na anterior lexislatura: os plans de residuos de todo tipo, que recollen a súa reciclaxe, reutilización e eliminación; o Plan de abastecemento e depuración de augas residuais; os de restauración das explotacións mineiras, dos ríos e da riqueza cinexética e piscícola; o Plan de defensa contra os incendios forestais, cuns resultados modélicos, e a implantación do Plan forestal.
Co terceiro obxectivo, a utilización sostida, conseguirase compatibiliza-lo aproveitamento dos recursos co goce ordenado dos mesmos.
Ademais dos aproveitamentos productivos, terán especial importancia os de carácter recreativo e educativo.
O sendeirismo, o montañismo, as aulas da natureza, a caza, a pesca e tantas outras actividades no medio natural permitirán un goce que se deberá acompañar dun labor educativo, co que se conseguirá un maior coñecemento da natureza, un maior aprecio dos seus valores e, consecuentemente, un desexo de conservación imprescindible para logra-la colaboración de toda a poboación.
A Galicia exterior.
A experiencia obtida na lexislatura anterior permitiunos valora-la eficacia duns plans e programas executados neses catro anos de intensa actividade, co referendo necesario e oportuno, en última instancia outorgado polos destinatarios destas liñas de actuación coa súa exemplar participación electoral.
Estamos xa entrando nun novo período, importante para a Galicia do exterior porque tamén tería que se converter en etapa consolidadora de programas e accións coas súas atencións especiais dirixidas cara á terceira idade e a xuventude, con actuacións singulares no amplo eido social-asitencial, no da cultura e da formación e no das infraestructuras das nosas institucións, hoxe auténticas embaixadas de Galicia, ademais de punto de encontro dos galegos que residen en máis de trinta países de catro continentes.
A resposta recibida non só avala unha xestión, senón que nos impulsa a profundar nas nosas accións a prol dos galegos residentes no exterior e a intensificalas:
Configurando definitivamente os nosos centros, institucións e sociedades, comunidades descentralizadas de xestión cultural, socioeconómica, formativa e incluso administrativa no nivel que procede e a intensidade de relación que os asuntos esixan.
Reafirmando a presencia e perfeccionando a imaxe de Galicia no exterior, coidando preferentemente aspectos económicos, empresariais e culturais.
Atendendo preferentemente ós aspectos socioasistenciais dos que é beneficiaria, con case que total exclusividade, a comunidade de galegos residentes en hispanoamérica, área xeográfica onde a idade dos nosos emigrantes supera, nunha alta porcentaxe, a idade media de 70 anos e dos que tantos -hai que dicir- son as débedas da Galicia do interior.
Promovendo novas accións para os mozos descendentes de galegos, tanto nos aspectos culturais e recreativos coma nos de formación e axudas especificamente dirixidas a eles en aplicación dos respectivos plans e programas e da lexislación correspondente.
Fortalecendo a unidade de xestión social co fin de atende-las demandas que se suscitan con intensidade crecente en temas preferentemente persoais desde as nosas comunidades no exterior.
Perfeccionando un programa de información no que se recollan criterios obxectivos e concretos de difusión, na Galicia do exterior, da nosa cultura, dos nosos proxectos e realizacións, así como das accións promovidas e impulsadas en e desde as nosas comunidades.
Seguiremos estando en contacto directo coas nosas comunidades nos seus lugares de residencia, sexa cal fose a área xeográfica e país de adopción, informando das nosas actuacións e da xestión de Goberno, presentando a imaxe máis actual e verdadeira da nosa terra e fomentando as súas propias asociacións, mesmo internacionais.
Como síntese, comprométome neste solemne acto -co Goberno que se forme, se así o decide o Parlamento- a ofrecer toda a nosa ilusión e esforzo, a nosa tenacidade e a nosa intelixencia en vigoriza-los nosos programas de actuación dirixidos á Galicia do exterior, reafirmando e fortalecendo a nosa inalterable galeguidade a través dos principios de unidade e universalidade que caracterizan o noso pobo baixo a idea permanente de constituí-la Galicia do futuro coa participación de tódolos galegos calquera que sexa o seu lugar de residencia, traballo e convivencia.
E remato, señor presidente e señoras e señores deputados.
Ó solicitar ó Parlamento de Galicia, nos termos previstos no artigo 15 do noso Estatuto, a aprobación do programa de goberno, que tiven a honra de presentarlles sinteticamente no nome do Grupo Popular, e a investidura do presidente da Xunta, son consciente de asumir unha seria responsabilidade perante este Parlamento e perante o pobo galego ó que representamos.
No medio da crise do noso momento histórico quixera ofrecerlles un razoable optimismo, o mesmo que resplandece na máis fermosa e a máis galega das oracións, a salve de san Pedro de Mezonzo, que se alza á esperanza desde este val de bágoas, desde o rexeitamento radical de calquera actitude negativa, reixeitando, coma Rubén Darío, a mensaxe aquela de que hai que abomina-la boca que predice desgracias eternas ou calquera tentación tremendista ou suicida.
Lonxe de calquera tentación de sono, o sono do cansazo covarde ou da utopía doada, buscaremos desde o lexítimo orgullo de ser galegos, da conciencia da rexeneración posible, a decisión motivada de facerlles fronte a tódolos desafíos, xuntos e solidarios nunha tarefa responsable de goberno e administración ó servicio de Galicia e de tódolos galegos, os de aquí e os de acolá, os que son e os que van vir. (Aplausos nos escanos do Grupo Popular).
Niso comprometemo-la nosa entrega total e a nosa cordial invitación á participación de todos.
Sei que alguén poderá pensar que nalgún momento desta, inevitablemente, longa exposición -e por iso me excuso- puidemos mestura-las arelas coa realidade do posible.
Sen ilusión nada se pode facer, e todo é posible cando un pobo unido e decidido loita por iso.
(Aplausos nos escanos do Grupo Popular).

[4;29 de novembro de 1993;O señor PRESIDENTE]
 Moitas gracias, señor candidato.
A sesión reiniciarase o mércores vindeiro ás doce e vinte minutos.
Suspéndese a sesión.
[4;1 de decembro de 1993;O señor PRESIDENTE]
 Prosegue a sesión nos termos establecidos no Regulamento da Cámara, que non sufriu variación a este respecto.
Para contestar ó discurso do candidato ten a palabra, en primeiro lugar, o portavoz do Grupo Parlamentario do Bloque Nacionalista Galego.

[4;1 de decembro de 1993;O señor BEIRAS TORRADO]
 Señor presidente, señorías, "unha estadea anda a bourar a Europa", ¿sóalles coñecido? Unha pantasma percorre Europa, máis non é aquela á que se refería quen todos vostedes ben saben en 1848, senón máis ben a súa antítese, o seu contrario mesmamente.
É a estadea da crise, do paro levado ó paroxismo, da nova maré fascista, dos horrores goyescos da guerra outra volta nos Balcáns, da xenofobia racista, do "Ministerio da Verdade" orwelliano no control universal da información, da matanza dos inocentes en Palestina dous mil anos despois das Escrituras, do xenocidio en Somalia ou nas selvas amazónicas, da irracionalidade elevada a paradigma demencial da actividade económica, da democracia travestida en coartada para Boris Eltsin, Pinochet, da concepción policial da orde cidadá que mata en defensa propia a inofensivas mulleres peixeiras desarmadas, tal vez en efemérides da ponte ferrolá das Pías, ou das rúas de Gasteiz de hai vinte anos; da parodia brechtiana de xusticia, que absolve a narcotraficantes -disque por falla de probas abondo- mentres encarcera a mozos insubmisos por demostraren máis firmeza e valor có o que disque se lle supón ó exército ós militares que gabean nos cuarteis.
Neste panorama avesío de involución social, ideolóxica e política en Europa e arredores, en metrópolis e arrabaldos sitúase a conxuntura política actual do noso país.
Queiramos ou non esa é a paisaxe escénica na que se desenvolve o debate político que hoxe nos ocupa, para a investidura dun candidato á Presidencia do Goberno autónomo de Galicia.
Poderiamos pechalos ollos, corre-los cortinóns, torna-las contras, abatelas persianas e choérmonos neste pazo para discutirmos entre nós sen ollar cara a fóra, sería inútil, mellor dito, sería suicida.
Dísenos a cotío que xa non hai fronteiras en Europa, que a internacionalización do entramado económico volve ilusoria calquera pretensión de pormos portelos ó noso mercado inerno no Padornelo ou Pedrafita, que os multimedia universalizan a información en cada instante, mesmo que o zapatazo do Beiras foi noticia ata na República Dominicana, e mereceu foto no Frankfurter algemeine.
Se é así como son as cousas, resultaría suicida debatermos unha alternativa de Goberno en Galicia facéndonos xordos e cegos ó babordo de bruídos e de imaxes que nos chega dende un entorno que xa deixou de ser lonxano ou fabricándomonos, para uso doméstico, unha representación arcádica da situación do concreto universo no que estamos mergullados como pobo.
Ou somos un pobo á marxe dun mundo en crise e daquela exerzámo-la a nosa plena independencia ou somos interdependentes e, daquela, cómprenos fitar con coraxe a face soturna do leviatán que bracexa ameazadoramente ó redor e sobor de nós.
Somos galegos de nación, como xa dicían con todo rigor semántico os ilustrados de hai dous séculos, mais unha nación desprovista de aparello de Estado propio nunha conxuntura histórica na que o modelo de Estado vixente en Europa, dende hai máis de cen anos, estrapexa nunha crise que ben pode ser agónica.
Os síntomas están ben á vista, con morfoloxía só diversa na aparencia, tanto que sexa en Italia coas secuelas políticas e electorais do rebentón da corrupción xeneralizada no réxime de partidos e no aparello do Estado, como en centroeuropa, cun cálculo mal feito do custo da reunificación alemana e o andacio nazi da xenofobia racista reactivado.
Coma nos Balcáns, co martirio provocado dunha Iugoslavia poxada en lonxa á baixa para o reparto do quiñón de espacio vital alleo.
Como, así mesmo, no que fora a Unión Soviética, si, tamén na Unión Soviética.
Non vaian pensar, señorías, que o que alí ocorre non ten nada que ver connosco porque aquí nunca houbo soviets nin nomenklatura nin zares bermellos.
Múdenlle a cor á tona deses fenómenos, vírena ó azul escuro das camisas vellas e de certos carteis publicitarios nas pasadas eleccións a esta Cámara, e logo fagan memoria das nosas propias vivencias, xa me dirán, ó cabo, se podemos ollarnos ou non neses espellos cóncavos de tan lonxe e tan preto no espacio e no tempo á propia vez.
Contemplémo-la Europa da Comunidade gobernada desde Bruxelas e reparemos en que ese Goberno que tanto manda en nós nunca foi sometido en ningún Parlamento europeo a ningún debate de investidura como o que hoxe facemos aquí os elixidos polos cidadáns galegos para falarmos e decidirmos no seu nome. ¿Parécelles irrelevante? Pois, mellor, preguntaría:
¿parécelles pouco grave que o Goberno europeo, que decide onde e cando os galegos podemos pescar ou non, canto leite podemos producir, se poden ou non construír buques os nosos estaleiros, fabricarmos ou non aceiro, termos traballo ou irmos ó paro, parécelles pouco grave que ese Goberno europeo poida facer todo iso sen que os cidadáns galegos, que decidiron co seu voto quen e como os vai gobernar desde Compostela, puidesen decidir do mesmo xeito quen e como os está a gobernar xa desde Bruxelas?
Ben mirado, cabería, preguntarse que validez teñen, logo, a Constitución española e o Estatuto de Galicia.
Segundo eses textos constitucionais este Parlamento ten competencias exclusivas en agricultura e gandería, por exemplo, ¿Por que non aprobamos logo, mañá mesmo, unha lei que suprima de vez as cotas do leite que arruínan os labregos deste país, que son cidadáns galegos libres e non súbditos de déspotas ilustrados europeos? Aplíquenlle-lo mesmo conto ós mariñeiros e armadores para a pesca galega de altura, ós obreiros e empresarios, cando estes son galegos, polo menos, de sectores tan distintos como a construcción naval, a conserva ou o comercio. ¿Qué lles van dicir vostedes? ¿Que o goberno de Bruxelas nos prohíbe en cada facermos uso das competencias mesmo exclusivas deste Parlamento para lexislar a prol dos respectivos sectores cidadáns deste país noso? Dixen noso.
Pregunto agora: ¿noso ou dos doce sabios de Bruxelas? Vaian contárllelo hoxe mesmo ós obreiros dos estaleiros vigueses que queren levar iniciativas ás Cortes españolas.
Vaian contárllelo hoxe mesmo ós obreiros das ferroleacións de carburos de Cee.
Ben sei, a cuestión ten máis matices e reviravoltas.
Máis os cidadáns elíxennos para que defendámo-los seus intereses, non para que debullémo-los matices emotivos que poidan explicar que desde Bruxelas, un goberno non electo por eses cidadáns poda entrar a saco neses intereses vitais mentres nós, que si que fomos elixidos por eles para defendelos, explicámoslles moi finamente que non podemos usar fronte a iso as competencias lexislativas que a Constitución e o Estatuto atribúen en exclusiva a este Parlamento.
Vaian vostedes, nós non.
O Bloque non, temos máis conciencia das nosas obrigas cos cidadáns galegos. E logo, por riba, a resposta que lles darán será sinxelamente esta pregunta: Daquela, ¿que pintan a Constitución, o Estatuto, e mais todos vostedes, señoras e señores deputados?
¿Está logo ou non está en crise o actual modelo de Estado? ¿Hai ou non colisión entre as institucións políticas que se superpoñen enguedelladas sobre os cidadáns que nos elixiron para representalos, defendelos e gobernalos? ¿Atínxennos ou non esta colisión e esa crise ós membros desta Cámara no desempeño da nosa misión de lexislar e gobernar para o pobo galego no seu nome? ¿Imos investir un presidente do Goberno dos galegos por si mesmos e para eles mesmos como ordena a democracia, ou unha marioneta de poderes que nos constreñen sen estaren sitos nesta Cámara de representantes electos polo pobo galego para o seu autogoberno? Acláresenos, señor Fraga, que vostede non só prometeu senón que xurou, supoño que por Deus, a Constitución e o Estatuto de Galicia.
Repare no BNG. O BNG nunca se prestou a facer concesións en detrimento da soberanía popular da nación galega nin dos intereses materiais e culturais da súa cidadanía.
Anque ás veces tivese que facer uso da elasticidade dos circios bimbios ou dos rexos freixos da nosa paisaxe cando zoa o trebón na invernía, nunca aturou que demoucasen a súa ramallada do seu ideario nin se deixou desarraizar da terra na que agromou e medrou para fertilizala e defendela.
Tivo o ollar largacío, o ollo largacío, como o faro de Corrubedo no poema de Fermín Bouza, para dexergar con anticipación, e a longa distancia, tanto os perigos e ameazas para que este país se aveciñaban no horizonte peninsular ou europeo, aquén ou alén Pedrafita, canto descubri-los para roteiros polos que este pobo podería mellor face-la súa andaina cara á liberdade e o benestar.
O BNG non temeu olla-la cara do monstro cando o monstro fixo aparición.
Non refugou ficar só no combate por este pobo cando foi preciso defender posicións que os demais daban por perdidas.
Non perdeu a lucidez cando exercela levaba aparellado aturar sermos alcumados de tolos, como Rosalía no XIX, nas rúas de Santiago tamén.
Non cesou de avisar, explicar e persuadir cando a incredulidade cundía nuns cidadáns sometidos á ceremonia da confusión.
Non cansou de traballar coas mans e co intelecto para forxar alternativas que chegasen a ser trebellos útiles para o autogoberno dos galegos, cando os galegos, desenganados ó fin dos vendedores de abalorios e dos foux monnayeurs, os falsificadores de moeda de André Gide, procurasen embarcacións e instrumentos de navegación valedeiros.
Ese heroísmo moral, cívico e político tivo os seus custos.
Hai catro anos, por estas mesmas datas, áinda eramos un só deputado neste mesmo salón de actos, de plenos, en vésperas de celebrarse as eleccións nas que obteriamos grupo parlamentar xustiño, de cinco deputados, hoxe sómoslle trece, un número, por certo, temible para as súas supersticións, porque trece foron os que hai dous mil anos encetaron a construcción sobre unha soa pedra dun enorme edificio universal contra o que ata agora, disque, non prevaleceron nin as mesmas portas do inferno, nada menos.
Hai un mes, 270.000 cidadáns galegos, virtualmente un de cada cinco electores, afirmaron co seu voto que o BNG tivera razón en defender contra vento e maré posicións alcuñadas por uns de utópicas, por outros de inutilmente resistentes, cando non de catastrofistas. -Por certo, señor Fraga, a cita que fixo de Rubén Darío refírese metaforicamente a Deus.
Ollo co que di, non vaia provoca-la ira do Santo Oficio.
Eses cidadáns afirmaron tamén, co seu voto, que o BNG acertara nos diagnósticos que ninguén ousaba subscribir verbo do que acontecía e ía acontecerlle a este noso país, que o BNG si que puña a Galicia, ós galegos e galegas, por diante, por riba de calquera outro compromiso vital e político; que o BNG si que dicia as verdades que está mal visto dicir en lugares coma este; que o BNG tiña razón en indignarse e petar no escano co que fose cando as ideas e os argumentos baten contra muros de incomprensión mentecata ou de silencio hipócrita; que o BNG, en fin, e sobor de todo, si que tiña alternativas, alternativas para o goberno do pobo galego polo pobo galego mesmo, e non por poderes patriarcais de mentalidade balorenta e enferruxada pola humidade dos vellos muros ideolóxicos nos que se encerra.
E reparen ben, señorías, repare ben, señor Fraga, en que ese miagre electoral aconteceu sen que o Bloque dispuxese, nin de lonxe, do arsenal de medios materiais, financeiros e loxísticos dos que dispuxeron vostedes e algúns outros.
Na súa propia linguaxe permítanme a burla, o BNG si que é competitivo.
E máis, ese resultado produciuse a pesar da férrea mordaza que o seu pequeno Goebbels lles puxo ós medios de comunicación públicos e autonómicos durante os catro anos do seu mandato, e, polo tanto -ó señor Cuíña faille moita gracia-, a pesar do exilio ó que o BNG foi condenado por vostede neses medios.
Ningunha das nosas propostas de lei programáticas a prol da gandería ou do aforro galego ou do sector forestal ou do ensino ou da artesanía, ningunha, dispuxo de cinco minutos tan sequera na súa radio nin na súa televisión para ser explicada por nós ós cidadáns.
Imaxínense cales serían os resultados electorais se vostede, señor Fraga, respectase as regras da ecuanimidade democrática no uso plural dos medios de comunicación para a información política dos cidadáns galegos.
Di vostede que o seu proxecto é para tódolos galegos, mais para empezar leva catro anos a negárlle-lo dereito á información ós millóns de galegos que xa daquela votaran Bloque.
Afortunadamente a censura foi moi eficaz, multiplicou case por tres o número de cidadáns que confían no noso proxecto, non no seu.
Mais, sobre todo, digo, o BNG levou ós electores e trae agora a esta Cámara unha auténtica alternativa ética e política para o desenvolvemento material e cultural da cidadanía galega, unha alternativa que se plasma nun conxunto vertebrado e congruente de criterios e compromisos explícitos e viables de acción de goberno, onde cada un deles responde ás necesidades prioritarias e ós intereses vitais de cada grupo social e cada sector económico, integrantes todos da polimorfa e ricaz realidade que é Galicia.
Mesmamente aquilo que nin tan sequera se albisca na inorde e anodina perorata de case dúas horas e media coa que vostede puxo a proba a nosa capacidade de asombro.
Sí, dixen asombro, porque resulta asombroso que se poida falar máis de dúas horas sen dicir ren.
Acabo de referirme a unha alternativa ética e política, á do Bloque.
Falemos de ética, primeiro. A cidadanía que apoia ó BNG afirma tres postulados, tres peares indispensables para unha acción política parlamentaria e de goberno que remedie a nosa patoloxía social.
Son estes a democracia, ou sexa, os dereitos e liberdades individuais e colectivas, a dignidade e o benestar, de aí que os tres compromisos éticos fundamentais que asume o BNG cos cidadáns como nortes da acción política sexan: primeiro, restaurármo-la democracia; segundo exercémo-la dignidade; terceiro, conquistamo-lo benestar.
Se falo primeiro de restaura-la democracia, e non só de respetármola ou practicármola, é porque a democracia está a padecer unha grave deterioración que mesmo resulta alarmante no concreto ámbito da Comunidade Autónoma galega no período da pasada lexislatura.
E non só a democracia representativa nas institucións políticas coma este propio Parlamento, senon tamén a democracia participativa no tecido dos movementos sociais e no mundo asociativo cidadán.
O comportamento do seu Goberno, señor Fraga, con este Parlamento na pasada lexislatura, constitúe todo un recital de subversión da orde democrática no tocante ó status e ás relacións dos poderes executivo e lexislativo.
E non me refiro xa á miña peripecia persoal, que acaba de merecer do Tribunal Constitucional a admisión a trámite do meu recurso de amparo, refírome a cousas moito máis graves e atentatorias á institución no seu conxunto, á conversión desta Cámara nun simple elemento ornamental ou nun trámite tedioso polo que lle resulta a vostede inevitable pasar.
Vostede gobernou, ou tentou gobernar, sen o Parlamento, non acudiu a unha soa comparecencia, non aplicou leis vixentes que non lle conviñan: como a de comercio interior, a de montes veciñais, a Losuga, a Lei do sistema universitario, por caso, ou modificounas caprichosamente coa sua maioría para convertelas en instrumentos manexables ó seu antollo, no canto de seren marcos xurídicos tracexadores de lindes obxetivos precisos á súa marxe de discrecionalidade, ou sexa, impedimentos á súa arbitrariedade.
Nós, que criticamos abertamente o feito de que este Parlamento non sexa constitucionalmente soberano, curiosamente nós defendémolo, no marco autonómico, como a institución política sobranceira, pois que é Cámara lexislativa é Cámara de representantes electos polos cidadáns galegos.
En troques, vostede que pasa por ser un dos pais da Constitución española inutiliza sistematicamente, coa sua maioría absoluta, o exercicio das competencias lexislativas, mesmo as exclusivas, que o Estatuto lle atribúe a esta Cámara, desde a conversión das comarcas en institucións básicas da Administración territorial galega -non comarcas piloto- á creación de empresas públicas ou mixtas en uso do principio de subsidiaridade que vostede tanto invoca en abstracto ou cando fala de Europa, ou a lexislación promotora, ordenadora de políticas económicas sectoriais de exclusiva competencia nosa, dos galegos, e vitais para o noso país: a agricultura, a gandería, forestal, industria, comercio interior, finanzas, ¿quere que siga? Nin sequera en urbanismo, en patrimonio artístico, en cascos históricos e monumentais, xa non digo en ordenación do espacio rural, en medio ambiente, nin no idioma.
A normativa oficial foi establecida coa previsión legal de revisión a partir dos cinco anos de vixencia, van 10, ¿a qué espera?
¿Con que autoridade moral, desde que postulados éticos ousa vostede falar de competencias, se nos eidos nos que as ten fai deixación delas ou actúa á marxe do poder lexislativo que é este Parlamento? E non parece ter intención de rectificar no sucesivo, no seu discurso non houbo nin unha soa palabra a este respecto,aínda peor, tivo o descaro de dar por feito e asumidos por esta Cámara acordos programáticos adoptados polo Consello da Xunta cando estaban en funcións, coma ese esperpéntico e fraudulento Plan de emprego xuvenil.
Por certo, ¿con que dotacións presupostarias?
Outro síntoma, cando o Tribunal Constitucional admitiu a trámite o meu discurso vostede declarou que iso carecía de relevancia (sic) porque, ademais, xa estabamos noutro Goberno (sic) si tamén.
Un pensamento profundamente constitucional, sen dúbida.
Máis non sae mellor parada a democracia participativa, os sindicatos para vostede non existen, e así está morto o Consello Galego de Relacións Laborais, por exemplo, creado por lei deste Parlamento supoño que para algo.
Agora, se cadra, pasará Traballo a Industria, co que xa andará moi preto vostede da reinstauración do sindicato vertical.
E os servicios sociais a Sanidade, naturalmente, en substitución da psiquiatría, se cadra. ¿Por que non os suprime e reinventa aquilo do Auxilio Social e a gota de leche, lémbrase?
Por outra banda, os cidadáns que se movilizan son alborotadores e suscitan o caos social, transgreden a orde pública, cando non son provocadores ou agresores.
A pobre muller morta por policías de paisano en Vilagarcía por tentar impedir que mallasen nun rapaz -"non malledes no rapaz", foron as súas palabras xusto antes dos disparos que a mataron- mereceu de vostede a ofensa inconcibible de considerala, por extensión, agresora, pois dixo que a culpa tivérona os agresores, e os policías dispararan en defensa propia.
Vostede que tanto se emociona nos seus discursos coas suas propias palabras, foi tan frío e insensible como a xeada coa flor das carqueixas nas mañás do inverno ó enxuicia-la traxedia dunha muller paisana que morreu por ser tenra e compasiva cun rapaz que nin sequera era o seu fillo.
Deixémolo, porque me pode dar noxo.
Se falo en segundo lugar de exercérmo-la dignidade é por que só así seremos un pobo merecente de tal nome, porque só nos respectarán se nos respectamos a nós mesmos.
Vostede cultiva todo o contrario, vostede cultiva nos cidadáns que o votan o sentimento de non seren nada por si mesmos e precisar un pai, un pai coma os de antes da guerra, un pai con autoridade sobre os fillos, non fronte ós poderes que asoballan ou esbullan ós seus fillos.
Ou se nón, ¿cal foi e cal é a súa actividade fronte ó Ministerio de Facenda á hora de asina-lo modelo de financiamento das comunidades autónomas, do que agora se laia cando Jordi Pujoll lle vota enriba o lerio do 15% do IRPF, que non sería problema se vostede houbese esixido outro modelo de financiamento que o que vostede asinou, aínda en xuño do 1992, e que o BNG rexeitou na Comisión Mixta de Transferencias formulando por escrito uns criterios que vostede non asumiu ou o seu conselleiro, nin defendeu, mais que agora invoca coma se fosen da súa colleita no discurso de antonte. ¡Tarde piache!, din por aí os paisanos nestes casos.
¿Cal foi e cal é a súa autoridade fronte ó MOPU no lerio das autovías? Primeiro cando caeu na trampa de Cosculluela e mesmo agora fronte a Borrell e Pérez Touriño.
¿Cal foi a súa autoridade cando enguliu sen remusgar a ruinosa transferencia do INSALUD co memorable Montero, ou agora para esixi-la renegociación? Porque tampouco disto houbo unha soa palabra no seu discurso, pese ós anuncios preelectorais do señor Romay.
¿Cal é a súa autoridade fronte a Villar Mir, que se vai rir de vostede e dos acordos da Xunta e dos obreiros de Cee pechando as ferroaleacións e quedándoselle co negocio da electricidade do Xallas? Vostede ten moita autoridade coas pobres xentes agresoras dos seus policías, mais ningunha autoridade fronte ós poderes que se burlan de Galicia e dos galegos cada día.
Nós, en troques, exercémo-la dignidade, e case 300.000 cidadáns están agora dispostos a exercela connosco, cóbado con cóbado, porque saben que non somos soberbios nin autoritarios, mais que somos orgullosos e rexos coma os carballos deste país, dos que tampouco vostede se preocupa nin sequera como elementos da paisaxe que tantos saloucos lle provoca cando fala dela, non cando fai inzar nela especies desertizadoras nin cando proxecta plantas de lixo industrial tóxico nas Somozas ou en Teixeiro.
É vostede moi colérico, máis por iso mesmo ignora que a capacidade de indignación é prerrogativa dos que somos de natural sosegado e dialogante, ou sexa dos que nos respectamos a nós mesmos e exercémo-la dignidade naturalmente na práctica existencial e política.
Dos que nunca seriamos capaces de pasarnos anos botándolle incenso ó anano deo Pardo.
Este pobo precisa ser el mesmo, non precisa de pais putativos para sentirse amparado e redimido sen ter que da-la cara.
A isto é ó que se lle dá o nome de alienación, o contrario mesmamente da consciencia de seu e da liberdade.
Finalmente, falei tamén de conquistármo-lo benestar, benestar económico social, benestar material e inmaterial, o que implica a dimensión cultural da sociedade, por suposto.
Para nós, benestar económico sen benestar social carece de sentido, noutras palabras, non existe benestar económico se non se traduce en benestar social, porque o económico ten dimensión social per se.
Pode existir riqueza material, pódese dar un elevado nivel de civilización técnica, que non de cultura, sen benestar social, mais riqueza e civilización, acumulación de bens económicos e tecnoloxía, non equivalen a benestar económico.
Só a correcta distribución social do producto permite falar de benestar económico da sociedade, e só a partir de aí se pode xerar benestar social.
Isto equivale a dicir que non importa tanto a magnitude do PNB como a súa composición e a súa distribución, a carreira polo crecemento do producto da renda nacional carece de sentido se non se define o que se vai producir, para que e máis para quen.
A economía só ten sentido en función do ser humano e resulta aberrante que sexa o ser humano quen estea en función da economía.
Aí xace a profunda irracionalidade que preside o funcionamento actual do sistema económico vixente e maila raíz da perda absoluta de norte na que se atopan hoxe, coma nun labirinto as políticas económicas ó uso ou a absoluta falacia da teima da competitividade.
Cando o señor Fraga antonte marcaba o obxectivo de que o sector industrial acadase a dimensión ou o peso relativo equivalente ó 25% dentro da economía galega -coido que é o 25%-, eu sorría por dentro porque el estaba mesmamente a poñer de manifesto, de xeito inconsciente, unha das facianas desa irracionalidade e desa perda de honor.
Abondaría que o sector agrario se contrase ou reducise en dimensión, como xa está a acontecer de feito, para que ascendese o peso relativo do sector industrial aínda que non se desenvolvese ni un chisco.
Outro tanto cando cifraba en 20.000 explotacións gandeiras a dimensión desexable, para el, dese sector ¿E por que non 5.000 só ou, pola contra, 100.000? O que cómpre preguntarse é que pasa cos seres humanos chamados hoxe labregos, coas súas aptitudes laborais, cos seus medios de vida, cos sectores colaterais nos que o gasto dos seus ingresos xere ingresos, á súa vez, como o comercio rural e vilego, e así seguido.
Dici-lo que dicía o señor Fraga antonte é o mesmo que non dicir ren, ou peor, é unha arbitrariedade irresponsable.
Máis eu non vin aquí para lle facer comprender ó señor Fraga elementaridades socioeconómicas que xa non podrá chegar a comprender nunca, vin expoñe-la nosa alternativa política para a conquista do benestar dos galegos ou, cando menos, os criterios primordiais que a definen e iso cífrase esquematicamente nos seguintes termos: primordiais que definen.
E iso cífrase esquematicamente nos seguintes termos -falta pouco, señor presidente, non se preocupe- primeiro, no plano do benestar económico, require un deseño de política económica propia de Galicia que, á súa vez, esixe facer uso exhaustivo do marco político competencial propio e mais da utilización dos resortes constitucionais existentes para a súa engrenaxe co deseño da política económica xeral do Estado, que ata agora nunca foron utilizados no máis mínimo, para empezar, porque se nunca existiu deseño propio de economía, de política económica galega, malamente se pode engrenar no Estado o que en Galicia nin existe.
Por se me coubese algunha dúbida de se as cousas ían mudar a partir de agora, a perorata do señor Fraga veumo aclarar xa.
Non houbo no seu discurso unha soa idea de política económica merecente de tal nome, nin como política nin como idea.
Segundo, no plano do benestar social, as claves están na creación de capital social básico nos servicios públicos, nos servicios sociais e na distribución de ingresos.
De redistribución de ingresos ou renda, vostede, señor Fraga e compañía, non queren oír falar; están a prol da Europa de Maastricht, que é un deseño de política económica-social incompatible con calquera política redistributiva.
Os servicios sociais métenos como un apéndice infectado na sanidade -¡bravo!-.
Os servicios públicos están para ser privatizados, seguindo niso os quieiros que lles foi abrindo o progresista Goberno central do Estado, por certo.
E o capital social básico nin sequera saben vostedes que é tal cousa.
Pero voulles dar unha pista. As primeiras veces que residín en Gran Bretaña, hai máis de trinta anos, sorprendeume que sendo alí os niveis de ingresos máis baixos ca en Francia -un país que eu xa coñecía ben daquela-, o benestar, en cambio, fose máis alto.
Axiña descubrín que Gran Bretaña acumulara un capital social básico tan grande, mercé ó imperio colonial primeiro e ós gobernos laboristas despois, que o cidadán británico medio dispoñía gratis de cantidades de elementos de benestar e que o cidadán francés, en cambio, tiña que adquirir no mercado e pagar "a toca teja" -e xa non o comparo co cidadán español daquela mesma época-.
Claro que despois viría a súa idolatrada Margaret Thatcher para poñer orde nas cousas e acabar con ese escándalo de que os cidadáns do común tivesen benestar gratis.
Mais nas análises comparativas entre as economías británica e francesa, ou calquera outras, feitas nos termos xa consabidos, non figuraba, naturalmente, ese dato do uso gratuíto do capital social básico, como non figura aínda hoxe, respecto de Galicia, a diferencia de nivel de benestar en calidade de vida entre vivir co mesmo nivel de ingreso nunha cidade inhabitable, como as que nos fixeron entre todos vostedes, ou no medio rural, porque no capital social básico está tamén o medio ambiente, o equilibrio ecolóxico, e tamén a paisaxe e o hábitat; o hábitat desa forma de poboamento que vostede vai transformar de disperso en nómada ó combinar desertización agraria con turismo rural.
Pois quen non comprenda esta caste de cousas, non está en condicións de dirixir unha política socioeconómica caída para este país.
Vostede e os seus, señor Fraga, non o están en absoluto, desde logo.
O seu discurso corroborouno.
Agora ben, a economía galega precisa, certamente, unha ampliación e un desenvolvemento da súa base productiva e da súa producción social.
Como adoita dicir graficamente o meu compañeiro, e agora superior na Mesa, Bautista Álvarez -está máis arriba- denantes de discutírmo-lo o reparto do pan, cómpre ter pan para repartirmos, e iso é imposible sen deseña-lo pertinente modelo de acumulación.
Tres variables son básicas para tal fin: recursos naturais e enerxéticos, recursos humanos ou forza de traballo e recursos financeiros. ¿Onde está o balance de tales recursos, señor Fraga e señor Orza? E, ¿onde está o repertorio de medidas e instrumentos de acción para operar, poñamos por caso, cos recursos enerxéticos?.
É inaceptable que un país coma o noso, que produce máis do duplo da enerxía eléctrica da que consume, non tire diso ningunha vantaxe comparativa para os seus axentes económicos. ¿Non quere vostede fomenta-la competitividade das empresas galegas? Pois redúzalle os custos enerxéticos e negocie reduccións de tarifas de consumo eléctrico para as unidades de producción agrarias, agroindustriais e manufactureiras deste país, no canto de permitir que só teñan ese privilexio, precisamente, a transnacional canadiense do aluminio, ALCAN, e a INESPAL do INI a base dos lignitos das Pontes e da contaminación que esparexe por Galicia adiante a súa famosa cheminea. ¿Ou é que os países excedentarios, sen recursos determinados, non aproveitan esa vantaxe para reduciren custos de producción nas actividades derivadas da utilización deses recursos? É un principio da economía política de vostedes, a liberal.
Ou, poñamos por caso, os recursos financeiros.
Os cidadáns galegos xeran aforro por valor do duplo, cando menos, do que se traduce en investimento interno financiado con ese aforro.
Xa vén de lonxe, este fenómeno, xa ocorría así cando vostede era ministro do vello xeneral.
E de máis lonxe aínda, xa o sinalara e o anunciara hai cen anos, e mesmo botara as contas en números, o seu admirado Alfredo Brañas, de quen vostede moito fala máis non dá aprendido precisamente as cousas mais importantes que deixou ditas e demostradas.
A outra metade dese aforro cidadán escóase cara a fóra de Galicia como a auga polos aliviadoiros das represas cando os encoros están cheos. ¿Non ten vostede nada que dicir ó respecto?, ¿Por que votaron en contra da nosa Proposición de lei de creación dun banco público galego?, que é a institución de crédito crucial e indispensable para facermos desde o Goberno galego unha política crediticia que oriente o noso aforro á promoción deses sectores productivos con potencial de desenvolvemento, como os chamou antonte o señor Orza, por boca de vostede -empezan a inverterse os papeis-.
É vostede o que di o que outros enuncian.
Antes eran os demais os que dicían o que vostede mandaba, retomando, por certo, a denominación que nós lles deramos xa a eses sectores en 1987 na nosa Proposición de lei de bases de medidas urxentes para Galicia.
Pois votou vostede en contra dun banco público galego cando o propuxemos aquí, e logo, cando Ardanza o reivindicou para Euskadi, foi vostede e dixo que non se ía quedar atrás, mais agora xa non mencionou o asunto no seu discurso, pese a que o señor presidente da Cámara, don Victorino, llo puxera en bandexa hai poucos días.
Ten vostede unha actitude mental -e non é un insulto, perdón-, do que socio e psicoloxicamente se define como colonizado; é dicir, que reacciona por mímese non por conciencia de seu.
Poñamos, entón, por caso os recursos mineiros, ¿vai vostede seguir calado e pasivo mentres se seguen a espolia-los nosos recursos mineiros sen que aquí deixen outra cousa que caviancas e cachafundas nas terras de Touro, de Rubións, de Burela, de Vimianzo, da Capela e así seguido? Pois tampouco vostede falou diso no seu discurso; non lle interesa reclamar competencias nese asunto. ¿Parécelle ben o marco legal vixente para o rexime das concesións mineiras? ¿Con que recursos pensan vostedes desenvolve-la economía galega?, ¿co potencial do sector terciario que dixo vostede antonte? Será co turismo, cos "chiringuitos" e coas barras americanas, digo eu. ¿Non se decatou de que xa non estamos nos anos 60 e de que os grandes fluxos de turismo europeo se van cara a países máis exóticos e baratos, desde o Magreb a Oriente Medio, a máis lonxe aínda, coas caídas de tarifas dos vos chárter a longa distancia.
Respecto dos recursos acuícolas, falou vostede de potencia-la acuicultura, ¿cal delas? ¿a das transnacionais que están a arruina-las empresas que crearon aquí as nosas xentes de beiramar facendo "dumping" de precios? Isto que é tan prohibido pola CEE para o noso sector naval, por exemplo, é tan sagrado para a libre competencia, para a transparencia do mercado, segundo os señores de Bruxelas.
Están a facerllo os noruegueses diante do seu nariz, señor Fraga, contra o noso empresariado máis popular.
¿Sabe vostede que nin as caixas de aforro utilizaron ata o de agora iso de financiar unha integración redimensionadora das nosas factorías de acuicultura?
¿Onde pensa que está vostede a gobernar, nun topus uranos?
En canto ós recursos humanos, á forza laboral, é moralmente indecente, socialmente desastroso e economicamente aberrante que para que o sistema económico funcione cos esquemas que vostedes teiman en manter, teñan que xera-lo desemprego permanente dun quinto, un cuarto ou mesmo dun tercio da poboación traballadora salarial, e, por riba, coa contracción sistemática dos salarios en termos reais; é dicir, dos salarios en proporción ó custo da vida, ata o caso extremo da conxelación salarial absoluta.
Cada vez son memos os que teñen traballo e por tanto cobran salarios, e aqueles que traballan teñen cada vez máis baixos salarios en termos reais e condicións de emprego máis precarias, inestables e eventuais. ¡Fermoso monstro do mundo o que vostedes defenden coa súa ideoloxía e os seus atavismos intelectuais! Volvo reiteralo. ¿É así como a economía está ó servicio dos seres humanos, ou é así como os seres humanos son presa das engranaxes irracionais do sistema económico imposto a nivel político? Defínase, señor Fraga.
Ben, son un inxenuo, xa se definiu vostede.
Consellería de Traballo vai ó paro tamén, ou colle vacacións forzosas "a la alemana".
Coida que "morto o can acabouse a rabia".
Pois non, nin vostede nin os neoliberais do Goberno do Estado queren decatarse de que esa política laboral e salarial o único que fai é acelera-la velocidade e agrava-lo proceso de recesión económica, porque se agravan os efectos multiplicadores da reducción da demanda interna, e iso repercute en cadea nas máis diversas pólas do aparato productivo nun rodopío descendente que amplía o seu radio a cada volta.
Demostrouno hai máis de medio século un economista xenial que non era marxista, era un lord inglés, lord Keynes, e corroborouno na práctica a historia económica de Europa desde aquela ata hoxe.
O que pasa é que ninguén ousa dicir esta dura verdade: que o paro masivo é condición indispensable para que o grande capital financeiro, que é transnacional, aínda que teña acólitos ou socios minoritarios domésticos, faga superbeneficios e poida comanda-la recomposición do tecido empresarial e das estructuras productivas en todo o espacio que o domina con instrumentos políticos, como o tratado de Maastricht, por exemplo, no recinto da Comunidade.
Mais se vostedes asumen iso sen protestas, calquera palabra que pronuncien expresando boas intencións respecto da creación de emprego será unha andrómeda e unha fraude para a credibilidade dos cidadáns.
Nós reclamamos un plan de emprego elaborado polo Goberno galego, coa participación dos sindicatos e do empresariado.
Ó presidente da CEG, ou da pita cega, señor Ramilo, poden deixalo ir por libre.
Cada vez que fala, resulta moi útil para convercer do contrario ós que o escoitan.
Mais vostede, señor Fraga, xa tirou da manga en interinidade preelectoral con ese suposto Plan de emprego xuvenil, tan verosímil e convincente que deu lugar a que os mozos deste país votasen en masa o Bloque e incluso en moitos casos convencesen os seus pais de faceren outro tanto.
E nós reclamamos que nese plan de emprego se contemplen, así mesmo, os emigrantes galegos e os retornados.
Nós preocupámonos dos emigrantes galegos para iso, non para ir facerlles festas folclóricas por alí adiante.
A estratexia correcta para o desenvolvemento económico deste país está nas antípodas do que vostedes pensan.
A nosa situación -e vou rematando, señor presidente- é mesmamente aquela á que se axustan como esquema referencial os modelos de Kalecki de desenvolvemento con oferta ilimitada de traballo.
Un sistema de política económica que non é capaz de aproveita-los recursos dos que dispón, neste caso recursos humanos, senón que, pola contra, expulsa sistematicamente eses recursos humanos do aparato productivo, ¿que caste de eficiencia ten ese sistema? Falar de competitividade, ¿que clase de eficiencia ten un sistema que expulsa os recursos dos procesos productivos? ¿que caste de lóxica da asignación dos recursos rexe esa política? ¿A lóxica do estrago? E logo disque non queren vostedes que haxa droga, pasotismo e pulsións de violencia na sociedade.
Son vostedes coma nenos perversos.
Chegaron vostedes ó absurdo de creren ó pé da letra as súas propias mentiras máis escandalosamente evidentes.
Remato, señor presidente.
Podería seguir razoando e argumentando demoradamente sobre os criterios políticos da alternativa que ten o BNG para o labor dos poderes lexislativo e executivo deste país, mais cómpre que remate por mor do tempo que se me concedeu e que non quero facer uso abusivo del.
Pero remato, digo, señor presidente, cunha alegoría.
Albert Camus escribiu nos anos 40 unha xenial peza de teatro que eu mesmo traducín posteriormente ó galego e que foi publicada nos Cadernos da Escola Dramática Galega, a única serie xa centenaria de textos teatrais que se editan en Galicia e que, por certo, nunca tivo subvención da Xunta, como é lóxico cando a lóxica funciona ó revés, como aquí. O seu título é Calígula e a súa estrea constituíu naquel tempo a consagración dun grande actor -daquela moi novo- que acabaría por converterse nun auténtico mito, Gerard Philip.
Nesa obra Camus utiliza o personaxe histórico do famoso emperador romano seguindo, por certo, moi fielmente a Suetonio e a súa vida dos césares, para construír unha matinación escénica sobre o poder sen límites e empregando o método da reducción ó absurdo, congruente co pensamento filosófico do propio Camus, do mito do sísifo ou do home rebelde.
Ó que vou.
Desde o comezo desa, peza ó longo de todo o decurso da acción, permanece chantado sobre a escena un grande espello vertical no que un home pode ollarse completo, dos pés á cabeza.
Mais ninguén se olla nel.
A medida que transcorre a obra un empeza a preguntarse que raio fai aquel espello alí chantado.
Só ó remate, no intre do desenlace da obra, cando os patricios cortesáns, fartos de Calígula, o firen de morte, o espello cumpre unha función percivible e elocuente.
Nese intre, Calígula, mal ferido, vólvese cara ó espello, achégase a el e guíndase contra a súa propia imaxe esnaquizando o espello co seu corpo mentres berra: "Para a historia, Calígula, vaite para a historia".
Durante catro anos, desde o comezo da pasada lexislatura, o BNG púxolle diante a vostede, señor Fraga, un espello de tamaño humano, na escena desta Cámara de deputados, mais vostede teimudamente refugouu ollarse nel, pois óllese no espello, señor Fraga, óllese no espello, non faga coma Calígula.
Óllese no noso espello, óllese no espello de Galicia, óllese, se quere, no espello de Ramón Otero Pedrayo, óllese denantes que os seus patricios cortesáns o firan politicamente de morte e vostede ó cabo repare no espello e teña que berrar como Calígula: "Para a historia, vaite para a historia".
Porque, como ser humano, non lle desexo ese transo.
Díxenllo.
(Aplausos).

[4;1 de decembro de 1993;O señor PRESIDENTE]
 Gracias, señor deputado.
Ten a palabra o señor candidato. a presidente da Xunta de Galicia.

[4;1 de decembro de 1993;O señor CANDIDATO A PRESIDENTE DA XUNTA DE GALICIA (Fraga Iribarne)]
 Señor presidente, señoras e señores deputados, a verdade é que o señor Beiras, unha vez máis, non nos defraudou, non nos perdoou a súa xa coñecida retórica, mestura de catastrofismo, dun certo iluminismo, de utopía e, por suposto, do que el chama prosa sosegada e dialogante.
Non aforrou adxectivos: "mentecato", "hipócritas", etc; é dicir, mentiras.
Por chamar mentireiro un deputado a un ministro no Parlamento británico o reverendo Peisley foi expulsado cinco días, hai poucos días.
Non sei o que dirá o Tribunal Constitucional británico, que é o consello privado da raíña, por certo.
É evidente que nós o escoitamos con moito gusto e el pode, efectivamente, gracias a esa democracia que quere rexenerar e que quere mellorar, dicir aquí o que queira.
Como é natural, ese discurso ten partes interesantes que eu non vou rexeitar, mesmo me ofrecerei a escoitar máis despacio algunhas desas propostas, pero, no conxunto, o discurso non era nin deste sitio nin deste momento.
Porque aquí intentou volver facer Europa, reconstruí-las Nacións Unidas, dar unha interpretación nova da Constitución e do Estatuto.
Evidentemente, eu penso que, por moita que sexa a nosa esperanza -e eu téñoa- de contribuír a algunhas desas melloras, non se poden debater sen as modestas propostas do grupo amplamente maioritario que vai te-la responsabilidade de goberno nos próximos anos.
Paréceme que hoxe esqueceu que a campaña electoral xa rematou e que tivo uns resultados claros. É absolutamente obvio, como xa teño visto noutras moitas outras campañas, que ó final todos gañaron, mesmo os que non o fixeron.
Acórdome que unha vez un partido que se presentou en Galicia, e que ficou extraparlamentario dixo: "Ben, non conseguimos ningún deputado, pero fixémonos coñecer máis".
Eu quérolle dicir ó señor Beiras -ó que felicito polos avances progresivos do seu grupo, do que espero que saque as consecuencias para facerse cada vez máis realista e máis encaixado na realidade- que é evidente que o seu segue sendo un grupo notoriamente minoritario e que hai outro grupo que, sen dúbida porque a maior parte dos galegos non pensan como o señor Beiras-, tivo a maioría absoluta, pero xa non pola Lei D´Hont -que, por certo, é unha lei tan respectable como outra-, senón en todas partes.
Tivo o 53 % nas catro provincias, na maior parte dos concellos e na Galicia exterior.
Polo tanto, penso que se merece un certo respecto.
Hai unha cousa que é obxectivamente certa e é que hoxe hai unha maioría que ten a obrigación de gobernar e de facer propostas.
Naturalmente, podo estar falando dúas horas e o señor Beiras non atopar unha soa idea nelas, pero pode ser que, ó mellor, el teña algunha miopía para le-lo que alí se dixo.
Eu creo que é ó contrario. Salvo tres ou catro que mencionarei a maior parte das súas propostas si que están fóra da realidade.
Se esta Europa non lles vale, ¿cal outra queren facer e conquén?, ¿a quen lle imos a vende-lo leite se saímos do sistema e o resto de España segue alí dentro, como supoño que tentará seguir?. ¿A quen lle imos vende-los barcos, se están fóra de precio e non teñen subvencións? Porque se di a Comunidade que non se fagan barcos é para que non sexa con subvencións, fóra delas pódense facelos que se queiran.
En definitiva, eu teño a sensación de que esas actitudes tremendistas, desmesuradas e, por suposto, sen solucións alternativas non nos van axudar moito.
O señor Beiras móvese -e el non o nega- dentro de dúas ideas.
Unha é a doutrina marxista, que reivindica constantemente.
Non fago mal en recordarllo, porque hai ben poucos días dicía que el era marxista porque era intelixente, o que quere dicir que eu, que non son maxistas, non son intelixente.
Penso que a intelixencia cada un lévaa nunha ou noutra dirección, e mesmo parece que esa idea, ese Cartesiano, e pense, donc je suis -penso, son intelixente, logo, son marxista- non parece que teña moitos partidarios.
Eu creo que esa análise que el repite en cada unha das súas frases fracasou na análise económica.
Ninguén pensa hoxe no tempo das técnicas de punta nin que a famosa plusvalía do que se fai coas mans sexa un elemento propio da análise económica.
Nin ninguén pensa que a análise filosófica das famosas superestructuras sexa hoxe tan importante.
Pódese ser hoxe materialista, pero poucos poden pensar nestes momentos que os que se están matando, por desgracia, en Bosnia, o fagan porque pertencen a clases económicas diferentes; son conflictos de civilización, filosóficos, etc.
En canto á análise política, a famosa decadencia do Estado, tantas veces anunciada por Marx, non parece que funcionase moi ben.
Tódolos países marxistas ata o de agora -o que no seu día rexerá o señor Beiras probablemente será diferente, pero será o único- foron estados absolutamente excesivos, e no uso do poder nunca aplicaron a famosa (...) das cousas fronte ó Goberno sobre as persoas.
Eu penso que o marxismo xa foi aplicado en tódalas interpretacións, a rusa, a chinesa e noutras variantes, mesmo a socialdemócrata.
Eu creo que hoxe non é facil neste momento pensar, repito, que se poida facer unha boa análise.
Só quedan ruínas entre catástrofes onde se levou a cabo.
Entón, eu, o primeiro que teño que dicir é que, efectivamente, nós partimos doutros supostos.
Partimos do suposto de que os fins da acción política son limitados, non son absolutos, non son totais.
Pensamos que non hai unha solución final, como esa queofrece sempre, na súa utopía, o señor Beiras, e que esa harmonía liberal non se cumpriu certamente a de que os intereses se equilibrasen nos mercados-, pero moito menos se cumpriu a harmonía marxista, esa de que, unha vez establecidos os principios marxistas, as cousas andarían ben.
Eu creo que non hai neste momento ningunha dúbida de que haberá intereses duns e doutros, que haberá que poñelos de acordo e que, haberá que administra-lo mellor posible, o mellor para Galicia.
Iso querémolo todos, e a ver como se fai.
Hai que saber como se fan as contas tamén, porque, claro, di vostede que non poñemos números. O debate presupostario será dentro de poucos días, alí poñeranse os números.
O que non ten dúbida é que nos sistemas que vostede desprecia como capitalistas se vive menos mal ca nos outros.
Xa Locke nos seus tempos, o prudente Locke, lles explicaba a algúns utopistas do seu tempo que o máis pobre dos xornaleiros ingleses daquel tempo -e non era unha sociedade doada para a xente máis modesta, hai que recoñecelo- vivía moito mellor co máis importante dos reis ou caciques indios na América do Norte.
E igual ocorre hoxe, que, con todo o mal que se vive en Estados Unidos, en Alemaña ou en Francia, resulta que se vive moitísimo mellor ca en calquera dos países que pasaron polas famosas experiencias marxistas.
Polo tanto, empezo por dicir que hai que buscar equilibrios e compromisos dentro do mal que temos e, como é natural, dentro diso funcionar coas leis do xogo.
Esas leis do xogo vostede veu dicir que aquí non se respectaban, que o Parlamento non era considerado polo Goberno.
Eu penso que se tantas veces se infrinxiran eses principios habería outros recursos ó Tribunal Constitucional, o cal, por certo, ten que dicila última palabra.
Eu teño a sensación de que o noso sistema, o que está establecido na Constitución, no Estatuto, no Regulamento e nas leis de Galicia, é un sistema parlamentario racionalizado.
Non é un sistema presidencialista, como o americano; Non é un sistema directorial, como o suízo ou como foi o de Uruguai e, non é un sistema convencional en que o Parlamento administra, lexisla e goberna.
Iso non existe, e o que hai é simplemente un Parlamento onde a maioría dá a confianza a un Goberno e, dentro dos límites de control desta Cámara, das leis que establece esta Cámara función lexislativa e función de control-, o Goberno goberna e administra e, como é natural, non se pode dicir que a maioría frustra os dereitos do Parlamento; a maioría é a que, dentro destas regras de xogo, di o que pensa o Parlamento.
Isto pódese aceptar ou rexeitar, igual que se pode rexeita-lo folclórico desde unha suposta idea popular.
Eu persoalmente penso que estamos facendo as cousas como se fai nas regras do xogo.
E, unha vez mais, repito, o seu discurso quedou fóra de lugar.
Vostede aplicarao se día o pobo galego, efectivamente o segue.
Ese día vostede fará aquí o seu discurso de investidura pero hoxe o que temos que facer é o que responde ó que maioritariamente o pobo galego desexou.
Que estamos en crises, que estamos con guerras, con xenofobias, por suposto.
Que estamos en involución en Europa, eu non o creo.
Que non se poden pecha-las portas ó que pasa, naturalmente.
Que hai que buscar culpables, ¡home! non tan necesariamente, porque algunha culpa supoño que teremos todos. O que está perfectamente claro é que non se pode dicir, como se dixo aquí, que a nós nos meteron na Europa comunitaria sen contar con nós.
Nós aprobamos unha Constitución e, segundo ela, podíase entrar en Europa.
Negociouse mellor ou peor, non é momento de discutilo, o que é evidente é que ese déficit democrático, que existe e que eu teño denunciado moitas veces, non é razón para recoñecer que hoxe estemos nesa realidade, e que dela, por certo, non vai ser moi fácil saír.
Pero si se pode mellora-la situación dentro diso.
Fálame de alternativa ética, de democracia que hai que restaurar; ben, eu creo que o que hai que facer é respecta-la que temos.
É o que din as maiorías.
En canto á dignidade, todos estamos por ela, por certo, respectando a dos demais e sen insultala nin querer descualificala.
En benestar, imos ve-lo que é posible facer.
Pero aquí dixéronse cousas que, realmente, non se teñen de pé.
Díxose, que nós despreciabámo-los sindicatos.
Eu teño que dicirlle que ningún goberno na historia da Galicia negociou tanto cos sindicatos.
Nós asinamos uns principios básicos, cos sindicatos de Galicia, coas centrais sindicais, asinamos outro especial para Ferrolterra e pactamos con eles.
Non se chegou a aprobar porque non deu tempo na outra lexislatura, nos últimos meses do obstruccionismo, pero traeremos unha proposta dun consello económico e social.
Naturalmente, o que non imos dicir é, senten vostedes nos departamentos e sexan o Goberno de Galicia, porque para iso nin se presentaron nin se podían presentar como tales as eleccións.
Como é natural, non faltou a demagóxica referencia a un malfadado suceso ocorrido recentemente na praza de Vilagarcía.
Se eu puidese evitalo dando un brazo meu faríao, iso compréndeo calquera, o que teño que dicir é que o que vexa a lista das mortes, feridas, incidentes que houbo nos anos pasados en tódolos temas de pesca, de marisqueo etc, ten que dicir que hoxe vivimos ese desgraciado accidente nunha paz octaviana, gracias a unha brillante, eficaz e firme política de pesca mantida pola Xunta de Galicia.
¿Que pediu o presidente da Xunta de Galicia e volve pedir hoxe aquí.
Pediu respecto á presunción constitucional de inocencia.
Non pedín outra cousa, os que se crean na condición de xulgar e condenar que o fagan, eu non, porque respecto a Constitución.
E teño que dicir con toda claridade que, efectivamente, a imaxe dun pai con toda a autoridade non é unha mala idea.
Eu, desde logo, non me vendo como tal ós galegos, teño bastante cos meus fillos e cos meus netos; gracias a Deus procurei educalos ben.
Pero o que teño que dicir é que neste momento o país si pide liderato e vota en liderato non vota en catastrofismo nin en utopía.
Volve aquí coa teima da transferencia do INSALUD, cando está perfectamente claro, e os datos dino, que se está a gastar moito máis e moito mellor en saúde e que, gracias á transferencia se puido facer.
Son datos perfectamente coñecidos e que, naturalmente, lamento ter que recordar unha vez máis pero aí están e, gracias a esos galegos nestos momentos en sanidade e en Educación tiveron uns aumentos superiores a calquera outra das rexións autónomas de España.
Non me fale de ferroaleacións Gracias á acción da Xunta, decidida, impediuse a acción das sociedades.
Non será aceptada en ningún caso iso non para o desenvolvemento económico nas sociedades que, como tódalas outras teñen que capea-la crise.
Eu non estou aprobando ningunha medida con estas palabras, digo que xa as discutiremos no terreo das competencias da Xunta que, por certo, non vai renunciar nas súas competencias en materia de traballo -certamente que non; vainas potenciar- nin vai diminuí-los servicios sociais polo feito de que unha parte importante deles se incorporen á sanidade para unha mellor coordinación, pero naturalmente, conservará tódalas súas competencias na administración que considere máis axeitada para cumprir cos seus fins, e pronto se fará pública.
En canto a dicir que nós pretendemos chegar ó 25% industrial dividindo o sector agrícola, señor Beiras, vostede suspendeme en economía agora mesmo e eu nunca pensei facer semellante cousa porque como compañeiro que son respecto a competencia de cada un.
Iso, evidentemente; non se pode dicir nin en broma.
Ten que crecer todo o sistema e dentro del hai que chegar ó 25 %.
O outro é face-las contas non coma a vella, simplemente (...)
En todo caso, eu estaba esperando despois dos inevitables ataques á señora Thacher -que, por certo, eu non idolatro que vostede dixese que o turismo non val nada.
Pero ¿se van a outros países, por que viñeron sete millóns este ano aquí? Parece que son razoamentos que non teñen moito que ver coa realidade.
Pero, desde logo, cando vostede falou de alternativa, eu tendín un pouco a orella.
Pois non se escoitou nada.
Algunhas cousas -mesmo lle direi- pois ¡vamos face-las xuntos! Vostede quere que neste momento discutamos sobre a cuestión da enerxía. ¡Vamos todos a pelexar! Eu véñoo dicindo hai moito tempo.
Naturalmente, hai que discutilo moi a fondo e con toda a razón.
Non se pode aprobar neste Parlamento -e vostede sábeo-.
As competencias exclusivas están dentro do sistema de competencias, e a súa evolución está prevista pola propia Constitución.
Fálase das autovías.
Pois eu demandei sempre o consenso e espero que todos o teñamos.
Neste momento parece ser que hai un tramo -nos demais mantéñense tódolos prazos- que se pode retrasar un pouco.
Imos ver se se pode evitar. Pero, en todo caso, iso non pode permitir dicir que non se estaba a presionar no tema das autovías, que, por certo, cando se asinou, foi un paso moi importante.
Se podemos mellora-lo sistema mineiro, imos falar diso, porque eu quero convida-lo Bloque a que discutamos eses temas.
O que non poden é convidarme a facelo logo dos insultos ou nos xornais.
Cando queiran temos que falar deses temas.
Un plan de emprego.
Naturalmente que había que adiantar un plan de emprego xuvenil.
Imos facer todos xuntos o mellor.
Eu non me nego a ningún diálogo.
Sobre o banco, mire vostede, efectivamente, eu non creo nun banco público para Galicia.
Pero se se me convence, falaremos diso.
Sobre o que eu dixen, "o que lle dean a outro", naturalmente, non me refería ó banco público; senón ós famosos coeficientes de caixa.
Evidentemente, nese momento falaremos; non imos a quedar fóra.
Pero se se trata de dicirme (...) de Galicia, aí estamos todos para traballar.
Polo tanto, señor Beiras -permítame que llo diga-, foi moi bonita a cita de Camus, pero tampouco estaría mal que vostede se mirase nese mesmo espello e procurase deixar certas posicións pintorescas para entrar na realidade parlamentaria.
Moitas gracias.
(Aplausos).

[4;1 de decembro de 1993;O señor PRESIDENTE]
 Gracias.
Gracias, señor candidato.
Ábrese unha rolda de réplica e dúplica con tempo de dez minutos para cada intervinientes.
Ten a palabra o señor Beiras Torrado.

[4;1 de decembro de 1993;O señor BEIRAS TORRADO]
 Ben, señor presidente, señorías, polo menos conseguín facerlle dicir algunha cousa; (Risos) entre outras; iso de que quere convida-lo BNG a discutir destes temas.
Estamos a desexalo, evidentemente, ¿ou seica pensa vostede que nós estamos aquí con 13 deputados para limitarnos a dicir cousiñas, ou tomar iniciativas de control? Iso que vostede acaba de dicir reflicte unha realidade parlamentaria importante, que é unha realidade política neste país: de súpeto, o nacionalismo do BNG non é marxinal e hai que contar con el, evidentemente.
Paréceme moi ben, moi correcto, pero iso había que dicilo.
Había que dicilo no seu discurso ó falar algo desta institución, BNG; había que falar desta institución que entra nunha fase completamente distinta, cualitativamente distinta, da anterior, na que vostedes xa tiñan a maioría absoluta.
Hoxe teñen cinco deputados máis, felicítoo.
Había outro grupo que tiña 28, nós estbamos con cinco e logo había incluso outras forzas políticas con dous e dous.
E agora non é así, e, ademais, toda a dialéctica política e, sobre todo, a dialéctica electoral, que durante todos estes anos, no contexto do Estado e repercutindo sobre Galicia, tendía a consolidar iso que se chama bipartidismo, dous focos polares que son dúas forzas políticas de ámbito estatal, en Galicia rachou.
Nós recibimos, dándolle o valor que se merece, a súa explícita posición de que convida ó BNG a falar dos temas cruciais deste país; pois estamos dispostos a falar.
Vostede non tome como ofensa iso que son análises.
Ademáis, vostede é dunha maneira de ser que tamén utiliza moitas veces a linguaxe moi dura e moi descarnada.
O que pasa é que moitas veces di o primeiro que lle pasa pola cabeza.
Nós, normalmente, cando dicimos unha cousa, témola bastante pensada.
Di vostede: "Ó final, todos gañaron as eleccións".
Non, señor Fraga, non sei se os seus servicios de información lle pasaron o que exactamente dixo este deputado, este portavoz do BNG, a mesma noite das eleccións.
En tódolos medios dixen: "O BNG gañou nestas eleccións".
Por suposto é innegable ¿verdade?
Nin os máis optimistas ou os máis pesimistas -segundo de que bando estivesen analizando as perspectivas, do noso ou do de vostedes- podían supor que nós iamos pasar de súpeto a, practicamente, o 20 % dos votos.
Dixen iso, pero dixen: " ... pero gañou Fraga a maioría absoluta e iso significa que Galicia perdeu".
Iso é unha visión ideolóxica propia.
Sería absurdo que eu, que represento unha forza política que o leva combatendo politicamente e ideoloxicamente a vostede durante todos estes anos -e mesmo antes, moi atrás, noutras circunstancias histórico-políticas- dixese que o seu triunfo era moi bo para Galicia.
E máxime se un ten en conta o balance de resultado de catro anos de xestión que vostede fixo.
Un balance que vostede non anunciou publicamente ó remate da pasada lexislatura.
Un balance que vostede non fixo ante a cidadanía diante das eleccións, senón que o maquillou, que o lanzou dunha maneira que era, precisamente, a maneira na que vostede ten o hábito de utiliza-los medios de comunicación dos que dispón.
Diso, evidentemente, non me dixo nada.
Polo tanto, está claro.
Vostede gañou a maioría absoluta; o que pasa é que hai moitos precedentes históricos de maiorías absolutas que logo redundaron no que redundaron por determinados procedementos. E non quero ser perverso, pero en 1933, en Alemaña, coas regras de xogo democráticas da República de Weimar gañou unha determinada forza política e moi pouco despois tivo maioría absoluta.
Está aí; tiña unha lexitimación tan democrática coma calquera de vostesdes ou de nós.
O problema da democracia, señor Fraga, non é só que haxa un réxime de partidos e un réxime de eleccións, senón o que se fai co poder cando se obtén, o que se fai co apoio dos votos cando se teñen.
E eu o que quería indicar e sígoo mantendo é que está a tempo de rectificar, sempre estará a tempo de rectificar.
Sempre estará a tempo de seguir unha pauta de conducta distinta.
Iso incluso llelo dixen a vostedes, díxenllo a vostede en concreto, no debate de investitura de 1989 -mellor dito, no comezo do 90: "O futuro faino vostede".
O único que demostrar o futuro que fixo -agora xa é pasado- durante estes catro anos indicios sistemáticos de que vostede estaba subvertendo o estatus dos poderes: do executivo e do lexislativo.
Non estaba vostede reformando a Constitución e o Estatuto.
Pero vostede, por exemplo, acabou por reformar, cando lle molestou demasiado, o Regulamento desta Cámara, e non no sentido de darlle máis contidos democráticos, senón no contrario. É vostede o que ten que demostra-lo que ten que facer co grupo maioritario neste Parlamento, co actual Regulamento desta Cámara.
¡A ver!, demóstreo. Pero as cousas hai que probalas e o que vale son as conductas políticas, a práctica política.
Di vostede: ¿como se van construír barcos con subvencións se o prohibe a Comunidade?".
Ben, precisamente ese é un dos graves problemas.
Eu faleille de que, en cambio, os noruegos estaban facendo dumping de precios aquí, no rodaballo, na acuicultura, exactamente na acuicultura.
Estaban arruinando empresas de aquí.
¿Como as defende vostede?. Se o principio que establece Bruxelas é que non se poden apoiar esas empresas porque as regras de xogo o mandan así e iso é fatal para os seus cidadáns, ¿vostede que escolle, a defensa dos cidadáns ou o respecto das normas de Bruxelas?. ¡Decídase! Iso é o que está en xogo.
Isto é co que hai que enfrontarse. O BNG é unha forza política que acepta as regras de xogo, pero cando esas regras de xogo o que fan é ser perniciosas para os intereses da nosa cidadanía, "plantámonos".
Como forza política, seguímolas respectando no xogo político parlamentario; pero nós reivindicamos que se modifiquen as cousas. ¿Ou non é reformable o Tratado? ¿É que os tratados son coma as Sagradas Escrituras?. ¿É que os tratados son unha cousas xa sacra, que non se poden modificar? Vostede ten que escoller.
E, ademáis, dígolle outra cousa: cando estaba en crise, e se estaba en proceso de reconversión de desmantelamento, o sector naval galego, en Francia, a través dunha serie de camiños, a construcción naval estaba recibindo unhas subvencións que importaban o 40 % do valor dos buques en construcción. ¿E que pasou? ¿Os franceses, entón, non cumprían as normas que establecía Bruxelas? E os armadores vascos que compraron "gransoleiros" galegos, ¿non os compraban porque o Goberno vasco lles dá subvencións e aplica políticas que lles permiten a eses armadores vascos compra-los buques que resulta que aquí non poden ir ó Gran Sol?. ¿Por que en Euskadi en mans dos armadores vascos son productivos e por que en máis dos armadores galegos non?.
Dígame. Vostede non pretenda darlles a impresión ós cidadáns galegos de que as cousas son tan absolutamente capciosas como vostede as presenta.
En primeiro lugar, as regras de xogo son para todos; polo tanto, ¿por que en Francia non se respectaban e ó sector naval galego se lle aplicaban rigurosamente.
En segundo lugar, hai moitos medios para apoiar sectores, como o fixo o Goberno vasco cos armadores na compra dos "gransoleiros" galegos.
E, ademais, resulta que, precisamente, o Goberno vasco fai iso, entre outras cousas, porque ten un sistema de financiamento cun sistema de cota.
Os vascos pódense rír do problema do 15 % do IRPF. Vostede non. Estase discutindo se ese 15 % si ou non, se é discriminatorio ou non.
E hai unha Comunidade Autónoma que é unha nacionalidade histórica, segundo a Constitución, igual ca calquera das outras dúas, Galicia e Cataluña, que pasa dese problema porque ten un sistema de cota.
Vostede acaba de dicir "os números cantan".
E os números vanse ver axiña no debate dos presupostos.
¡Claro!, cos cartos que ten vostede.
Véñennos chorar no debate dos presupostos porque non temos máis cartos para ... ¿Por que non ten máis cartos para ....?
¿Por que non reivindica vostede un sistema de cota?
¿Por que -repito- asinou vostede o modelo de financiamento que asinou, a través do señor Orza, en Madrid, en xuño de 1992? E que isto é a clave do problema que vostede ten agora polo 15 % do IRPF.
Vostede dixo aquí que hai que ir cara á plena autonomía financeira porque sen autonomía financeira non hai autonomía política.
A suficiencia financeira e a solidariedade curiosamente, son tres principios que o BNG ten formulado nesta Cámara e que vostedes non nos aceptaron cando nós os presentamos no noso documento dentro da Comisión Mixta, denantes da firma ou non firma dese acordo.
Curiosamente, agora o reivindica vostede aquí. ¿Por que non se aplicou ou por que non empezou a aplicalos como criterios norte da negociación que vostede tiña que facer e do si ou non a firmar aquel acordo?
Logo virá, nos presupostos, a dicir que non lle chegan os cartos. ¡Claro, é precioso! Vostede mesmo está denunciando que, en definitiva, o que eu dixen na miña intervención era exactamente o correcto.
E vou rematar con algúns apuntamentos máis.
Di que cos sindicatos firmaron moito.
Sí, pero non cumpriron nada.
Firmar non costa traballo. Cumpran.
Vostedes non cumpriron absolutamente nada. ¡É precioso!.
É a súa maneira de comportarse. Iso si que é retórica demagóxica.
Sobre o incidente de Vilagarcía, eu o que non podo esixirlle a vostede -nin o Bloque llo pode esixir- é que non haxa incidentes.
Ó que lle recrimino é que, o día seguinte do acontecido, vostede, que é presidente da Xunta de Galicia -non é xuíz nin é Tribunal Superior de Xusticia nin nada polo estilo-, resolva e xulgue a cuestión en público tal como o fixo.
Xa sei que vostede é moi precipitado pero logo, ó mellor, ten dentro o seu corazonciño.
Pero o problema é que vostede tomou posicións dunha maneira que era ofensiva, xa que, por riba de morta, a pobre muller era considerada como culpable de agresión.
Iso é o que lle recrimino.
Non lle podo esixir que todo funcione dunha maneira absolutamente precisa.
É a posición que adopta un responsable dunha institución política cando ocorre un incidente; e en vez de dicir: imos abrir unha investigación, imos ver que pasa, isto é intolerable, non, vostede dixo todo o contrario.
Iso reflicte un talante, por iso eu falaba antes do carácter irascible ou da maneira de actuar en contraste cos que somos, efectivamente, dialogantes, profundamente demócratas e que sempre pensamos que en principio os cidadáns son os que nós temos que defender e non os nosos propios axentes da Administración.
Cando hai un conflicto entre a Administración e o cidadán, en principio o cidadán é o que leva as de perder e, polo tanto, é o que hai que defender.
"A crise do Estado cousa de Marx".
A crise do Estado non é cousa de Marx, é cousa que asume a democracia cristiá en Italia.
A democracia cristiá en Italia ¿que ten que ver co señor Marx? Vostede di que a miña análise foi marxista,.
Non se decata. Toda análise económica -e ademais fixen expresa mención- é en termos do esquema keynesiano.
Non ten absolutamente nada co marxismo.
Non fale do que non sabe.
Eu non falo das cousas que non sei.
Eu aquí non falo nunca de física, non falo de química e non falo tampouco das leis fundamentais do Movemento, que tiven que aprendelas de memoria pero esquecinas rapidamente.
Non sei. Esas cousas non as sei e non falo.
Finalmente, a cuestión é que vostede non atopa, absolutamente, ningún argumento para sentar teses contrarias ás que sustentan a intervención na que eu expusen o posicionamento do BNG. Vostede non atopa ningunha proba, ningún elemento de proba para desmenti-las denuncias que eu fixen ó longo da miña intervención, fose respecto dos proxectos de lei que vostede botou abaixo, fose respecto do comportamento da Xunta de Galicia, e de vostede como presidente da mesma, respecto do conflicto de intereses entre os cidadáns galegos e institucións que están por aí ou liñas políticas que lles aplican ou fose respecto, por exemplo, do uso dos medios de comunicación públicos autonómicos, e así sucesivamente.
Se vostede non ten argumentos, está ben que vostede busque a maneira de escapar na súa réplica pero, evidentemente, non vai enganar a ninguén.
Remato xa.
Eu deséxolle -insisto- que no plano persoal a vostede non lle ocorra coma a Calígula.
Deséxollo, pero parece que vostede o toma a beneficio de inventario, pois non hai actitude peor que, cando se avisa, facer caso omiso dos avisos; e entrementres teremos ocasión de discutir se vostede está disposto a que o BNG, efectivamente, discuta eses temas.
Veremos que sae entón.
Máis nada e moitas gracias.
(Aplausos).

[4;1 de decembro de 1993;O señor PRESIDENTE]
 Gracias, señor deputado.
Ten a palabra o señor candidato á Presidencia da Xunta de Galicia.
O señor candidato á PRESIDENCIA DA XUNTA DE GALICIA: Señor presidente, a min paréceme que o balance da lexislatura está feito; por certo, por intentar facelo por escrito ata se nos levou a reclamacións xudiciais nas que nos deu a razón o Tribunal Constitucional, que aí si que a deu completa ata o final.
E como é natural pois o pobo galego puxo a súa versión sobre o resultado da lexislatura.
Un goberno, que ten un desgaste natural no uso da Administración e que actuou en tempo difícil e de crise, obtivo un reforzo importante da súa maioría.
Non é verdade, e sinto ter que dicilo así, que non se cumpriron os acordos cos sindicatos.
Fóronse cumprindo, seguiranse cumprindo e, como é natural, nós sempre firmamos para cumprir.
Ás veces, os argumentos ou non se collen ou se retorcen.
Eu non dixen que por estar prohibidas as subvencións non se debian dar.
Eu dixen que había unha serie de aspectos das relacións coa Comunidade que se nun asunto coma a siderurxia ou a construcción de barcos non se piden subvencións, non hai limitacións.
Agora, se se piden porque están fóra do mercado, entón si é verdade.
En canto ó Gran Sol, creo que a cita non pode ser máis oportuna,.
Nós recuperamos practicamente tódolos barcos, e as licencias no caso do País Vasco pero, ademais, nestes mesmos días a Xunta tomou -estando en funcións, -por suposto- acordos importantísimos para a recuperación de 16 novos barcos que teñen que ver co apoio os nosos barcos do Gran Sol.
En definitiva, vénse a dicir que nós non sabemos reivindicar cartos.
Máis quixeramos poder facer. O sistema de cota é un residuo histórico de moi difícil aplicación xeral.
Pero eu teño que dicir que xa que se menciona por segunda vez o acordo do 92, Galicia obtivo 18.000 millóns máis, e a aplicación de criterios permanentes, como é a inspección da poboación, polo tanto, eu felicito de novo ó conselleiro Orza, que o puido obter.
En canto á defensa dos cidadáns, para iso estamos os gobernantes, pero unha forma de defendelos é defender a quen os serve; é defende-los que defenden a orde.
Eu teño que dicir que, despois de ter responsabilidades moi altas nesta materia, son persoa que endexamais fará a xogada que din que o rei Fernando VII fixo cando un pobre garda municipal lle puxo un escrito dicíndolle que lle deran unha labazada uns borrachos e que a labazada fora na cara da súa maxestade e que o rei dixo: "Ah!, me las den todas".
Eu non".
Eu non: eu creo que, efectivamente, esta pobre xente, facendo a tarefa máis difícil, que é defender en medios complicados e difíciles a orde, merecen un primeiro respecto e apoio da Administración que os emprega.
En todo caso, hai outro sistema, que é o que utilizou don Quijote, andar por aí, pelexar coa Santa Irmandade, face-la xusticia pola súa conta: ¿Que lle pasou a aquel pobre rapaz que lle estaba pegando ó seu dono porque non coidara ben o gando?.
Fíxollo soltar, efectivamente, don Quijote, e cando este marchou, déronlle unha segunda malleira que case non a contou.
Eu teño a sensación de que debemos deixarnos de parvadas e sobre todo de "antiguallas",.
O seu pensamento é o que mira para atrás.
Como vostede coñece o marxismo, pois ten xente que o practica -os que non o somos, non o facemos- ¿acórdase daquel texto de Engels que di que o Estado, a Administración, a Policia e o Exército fíxese o que pasaría en Rusia despois pasarían ó mesmo museo do arado romano e dunha serie de cousas vellas?.
Pois eu sigo pensando que as "antiguallas" do marxismo van parar aí, deféndaas quen as defenda.
En todo caso, vexo que hai persoas que seguen pelexando á Guerra Civil, que siguen pelexando á Segunda guerra mundial e se esquecen de que estamos xa cara ó ano 2000.
Eu respecto profundamente, en todo caso, os que toman a defensa da súa terra, mesmo se o fan de xeito equivocado.
E aí nos imos atopar; pero recórdese que certos nacionalismos radicais son a peor forma de defendela.
"Galicia perdeu" -di vostede.
Ben, de momento ela pensa que gañou, por iso votou dese xeito.
Claro, vostede é máis intelixente; é o seu concepto de democracia.
Pero quérolle dicir: para defender Galicia, todos somos poucos; e eu quéroos a vostedes tamén.
Vostedes a min non, pero eu a vostedes tamén.
E dígoo de novo.
(Aplausos). Por iso a aceptación do diálogo xa é algo, porque ata agora non se aceptaba. E quero dicir que non só todos somos poucos, é que cada un ten os seus talentos.
Esa é unha frase evanxélica e, por certo, Rubén Darío non se refería só a Deus, pero vostede ten dereito a interpretalo como queira, como interpreta a Camus e a quen lle dea a gana.
Eu hoxe teño que render homenaxe público a un home que morreu hoxe en Ferrol, Constantino Lobo Montero.
Era un xeneral, era un home da familia Franco, pola súa muller, pero foi o que restableceu o himno galego no Centro Galego de Madrid.
Quero facer homenaxe a tódolos galegos importantes.
Eu digo: todos somos poucos, cada un co que ten, para defender Galicia.
(Aplausos).

[4;1 de decembro de 1993;O señor PRESIDENTE]
 Gracias, señor deputado.
A sesión reiniciarase ás catro e media.
Suspéndese a sesión 
[4;1 de decembro de 1993;O señor PRESIDENTE]
 Señoras e señores deputados, reiníciase a sesión.
En cumprimento do que se prevé no número 5 do artigo 136, anúnciase que a votación, salvo que o desenvolvemento do debate o impedise, celebrarase ás 7 do serán.
Continuando co debate, ten a palabra, para responder ó discurso do candidato, o señor portavoz do Grupo Parlamentario Socialista.

[4;1 de decembro de 1993;O señor SÁNCHEZ PRESEDO]
 Señor presidente, señorías, quixera, en primeiro lugar, enviarlles un saúdo a tódolos deputados da Cámara nesta primeira intervención que realizo nesta lexislatura e, de modo particular, ós que por primeira vez se incorporan ó Parlamento.
Subo a esta tribuna para expoñer con claridade a posición do Grupo Parlamentario Socialista, e subo tamén para explica-lo noso voto, que xa anticipo que vai ser un voto negativo á investidura do señor Fraga Iribarne.
Quero así, manifestándoo desde o primeiro momento, deixar claro que non queremos ser cómplices da súa política nin corresponsables da súa investidura.
Na pasada lexislatura, señor Fraga Iribarne, señores deputados, realizamos unha oposición con sentido institucional, con moderación e con talante integrador.
Iso puido interpretarse, desde o meu xuício erroneamente, por parte dalgúns, coma unha certa complicidade.
Pois ben, nesta lexislatura non haberá complicidade, faremos oposición firme e faremos oposición leal con Galicia, unha oposición que fiscalice, que controle e que denuncie, pero non imos contentarnos con iso, xunto coas denuncias ofreceremos sempre propostas e solucións viables; ofreceremos sempre, tamén, solucións ambiciosas.
Asumimos, polo tanto, o Grupo Parlamentario Socialista, unha doble responsabilidade democrática.
En primeiro lugar, representa-los nosos electores, ser coherentes co mandato dos nosos electores de aceptar unha proposta baseada en lle ofrecer a Galicia outra política, outro Goberno e outro presidente.
En segundo termo, ir máis alá do noso electorado, dirixirnos a tódolos galegos, como grupo principal e maioritario da oposición, para ofrecer outro camiño e unha opción diferente da que vostede vai representar, señor Fraga Iribarne.
Este Parlamento é unha representación de Galicia a escala reducida, unha representación democrática, todos, polo tanto, somos galegos por riba da nosa adscrición partidaria, todos debémonos, polo tanto, a Galicia e ós intereses superiores do noso país por riba de calquera outro mandato, de calquera outra disciplina, pero reflectimos todos, tamén, unha Galicia plural, unha Galicia plural e complexa que non se esgota en tres grupos parlamentarios, senón que, na realidade, son case tres millóns de persoas, tres millóns de formas distintas de compreder, de entende-lo noso país.
Por iso eu, cando antonte vostede pronunciaba o seu discurso de investidura, alporizábame.
Eu alporizábame cando antonte sinalaba como a primeira tarefa do seu Goberno, como a tarefa máis importante do seu Goberno para os próximos anos, a de que cada día sexan máis os galegos comprometidos co proxecto do seu partido.
Esa, señor Fraga Iribarne, non é unha afirmación democrática, esa é unha afirmación totalitaria e antidemocrática, e pensamos que unha cousa é gaña-las eleccións -e respectamos sempre, como demócratas, a vontade popular e a vontade dos cidadáns- e outra moi distinta é ter unha patente de corso e dicir cuestións que non deben ser aceptables para un Goberno que pretende se-lo Goberno de tódolos galegos.
Non se poden confundi-las tarefas de Goberno coas tarefas de partido, esta non é unha época anterior na que os responsables de Goberno tiñan tamén as responsabilidades do partido.
O Goberno debe servilos intereses de Galicia sen espírito partidista, e a lóxica democrática é que, a continuación, os cidadáns opinen, en función dos distintos partidos, a quen atribúen os éxitos ou os fracasos, pero un Goberno nunca pode establecer coma un obxectivo político da súa acción institucional tratar de incorporar novos cidadáns ó proxecto do seu partido.
Non se trata, polo tanto, de captar apoios para un partido, senón de afronta-los intereses dun país, os intereses de todo un país.
Eu, polo tanto, pídolle que retire esa afirmación, esa é unha afirmación que, desde o meu punto de vista, escurece un discurso, e que admita que os gobernos democráticos gobernan para todos e que respecta o pluralismo deste país.
Mire, señor Fraga Iribarne, os intereses de Galicia sérvense coincidindo e sérvense discrepando, o motivo desta sesión, ó meu xuício, é identifica-los intereses de Galicia e, ó mesmo tempo, aborda-lo seu tratamento.
Non se trata, desde o meu punto de vista, dunha sesión doctrinaria nin retórica, isto non debe ser nin unha aula universitaria nin un salón literario, isto é un Parlamento no que debemos falar dos problemas de Galicia, dos problemas das galegas e dos galegos.
Eu sei ben que este non vai ser un debate emocionante desde o punto de vista do seu resultado, neste Parlamento probablemente en toda a lexislatura, non se producirán resultados sorpresivos, pero si debe ser un debate interesante, un debate interesante desde o punto de vista de que aquí se están identificando os intereses reais do noso país, se están definindo os intereses dos nosos cidadáns e se están achegando propostas e medidas para resolvelos.
Por iso debo dicir que me sinto defraudado de que vostede non cumprise o mandato do Estatuto de autonomía de Galicia.
Mire, o artigo 15 do Estatuto de autonomía de Galicia di que o candidato presentará o seu programa ó Parlamento.
É un mandato claro, o candidato á Presidencia da Xunta de Galicia ten que vir a este Parlamento e presentar un programa, e vostede escamoteoulle a este Parlamento o seu programa.
Vostede escamoteoulle un programa a Galicia, escamoteou un programa ós galegos, o programa de Goberno que era o que vostede debía presentar aquí.
Vostede fixo un discurso, incluso no texto que vostedes teñen publicado lle chaman discurso de investidura, non lle chaman programa de Goberno para a investidura do candidato á Presidencia.
Polo tanto, neste debate, falta o que debe ser un programa de Goberno, un programa que teña obxectivos, que teña prioridades, que teña medidas, que estableza calendarios de actuación, iso é o que se necesita nesta sesión.
Gobernar, desde logo, é decidir, é elixir, non é situar todo ó mesmo nivel, non é falar de tódalas cuestións como se todas fosen iguais, non é simplemente facer un debuxo abstracto de cales son as situacións do noso país e as situacións que existen a nivel internacional.
Gobernar é expoñe-la realidade deste país, facela comprensible para os cidadáns e ofrecer propostas e solucións concretas.
Vostede debía responder neste Parlamento, como primeiro acto, da gran confianza que recibiu o 17 de outubro dos cidadáns de Galicia, e é no Parlamento onde se contraen os compromisos de Goberno, é aquí nesta Cámara onde o Goberno debe contrae-los seus compromisos.
Ese é o xogo democrático e ese é o xogo parlamentario.
É nesta Cámara onde o impulso electoral que os cidadáns lle ofreceron a Galicia o 17 de outubro debe traducirse en iniciativas políticas, en auténticas iniciativas políticas para o noso país, e nós non vemos nin compromisos nin iniciativas.
A sensación, cando escoitabámo-lo seu discurso, era unha sensación de déja vv é dicir, xa visto, eso xa está visto, é algo coñecido e incluso algo antigo, pero non hai propostas concretas para os próximos catro anos.
Nós agardabamos, realmente, despois da súa intervención de antonte, ter unha visión da Galicia do ano 97. Saber en que ía consisti-la Galicia ó final desta lexislatura, iso era o que todos estabamos agardando, unha imaxe, e vostede, máis que pintar ese debuxo do que podía se-la Galicia de 1997, aquí simplemente deu unha teórica dicindo que hai que utilizar cores, que haberá que poñer un lenzo, pero, en definitiva, non compuxo a imaxe que habería que lle ofrecer ó noso país.
Hai unha coincidencia xeral, señor candidato, señores deputados, de que foi un discurso sen contido, un discurso moi extenso, pero un discurso con poucos compromisos, con poucas propostas para o noso país.
Nós quixeramos entrar, precisamente, nos temas concretos que lle afectan a Galicia.
Quixeramos fuxir deses debates retóricos e entrar, porque é necesario que nesta sesión se entre, nos auténticos problemas concretos dos cidadáns de Galicia.
Mire, o marco xeral está claro, creo que o temos todos bastante claro, este é un mundo en cambio e é un mundo que está, ademais, experimentando un cambio vertixinoso, unhas transformacións moi importantes.
Hai cambios do propio escenario respecto de como nos atopabamos en 1989, hai cambios tamén de protagonistas a tódolos niveis, protagonistas que emerxen na realidade internacional e, ó mesmo tempo, hai cambios de regras.
As regras están cambiando en Galicia, somos conscientes de que as regras cambiaron moito nos últimos 12 anos.
Cambian porque temos un autogoberno, cambian porque nos incorporamos nunha Comunidade Europea, porque a continuación cramos un Mercado Unico e porque agora estamos noutra fase que é a fase da Unión Europea.
A realidade está cambiando de forma extraordinaria e cambian as regras, eu estou de acordo en que hai unha globalización económica, pero creo que aínda é un concepto máis amplo, hai unha auténtica globalización.
Unha globalización que é económica, pero globalización tamén no medio ambiente, globalización cultural, globalización na comunicación, globalización na saúde e tamén a necesidade dunha globalización política que estea á altura dos auténticos procesos de globalización que se están producindo no conxunto do mundo.
Pero se nos acercamos máis á realidade de Galicia, que está inmersa, sen dúbida ningunha, en todo ese marco, todos sabemos que Galicia vive, como o conxunto dos países europeos, dos países industrializados, unha crise, pero aquí a crise é máis aguda, aquí a crise é máis profunda ca no resto de Europa.
Aquí a crise é unha crise que nos distancia, que abre unha fenda que nos separa da evolución de Europa durante estes anos, e, ó mesmo tempo, é unha crise máis profunda en materia de emprego.
Aquí en Galicia están presentes as dificultades da crise internacional, pero están presentes as dificultades nunha dimensión distinta.
Por unha parte, hai as dificultades dunha crise de carácter cíclico, pero, por otra parte, están as propias dificultades dunha estructura de Galicia con eivas e atrancos que debemos superar.
Por así dicilo, hai un compoñente coxuntural na crise común co resto dos países do noso contorno, pero hai un compoñente estructural de Galicia, un compoñente específico do noso país que é, desde o meu punto de vista, onde deberiamos tratar de situa-lo debate político de hoxe.
Eu quixera, ademais, expresar con toda claridade que eu teño confianza na capacidade e no futuro de Galicia, teño plena confianza.
Non soamente teño esa confianza porque teño a sensación de que Galicia como país está dentro dos países con máis liberdade, con máis progreso e cunha convivencia de maior cohesión do mundo -vivimos entre o 10% dos países máis privilexiados do mundo a pesar de tódolos nosos problemas-, por así dicilo estamos correndo unha final de olimpiada, estamos xa na final, neses que corren a final, e, sen dúbida ningunha, ese é un gran reto, pero é tamén unha grande oportunidade.
Probablemente, algúns desexarían que non estivesemos nesa final, probablemente teriamos menos retos, sería todo distinto, os retos serían de menor entidade, pero tamén as oportunidades serían moi inferiores, e eu teño plena confianza no futuro de Galicia, teño plena confianza porque aquí aínda hai moito que facer.
Se pensamos co resto de Europa, aquí estamos no 60% da riqueza europea, polo tanto haberá moita riqueza que construír no noso país, hai moitas oportunidades de negocio aínda que realizar en Galicia respecto do espacio no que estamos vivindo, e as oportunidades de negocio son realmente os motores da economía.
Hai expectativas de negocio para realizar en Galicia proximamente.
Hai tamén unha actuación moi destacada en materia de infraestructuras, unha actuación que, desde o noso punto de vista, vai cambiar historicamente o balance son realmente os motores da economía.
Hai expectativas de negocio para realizar en Galicia proximamente.
Hai tamén unha actuación moi destacada en materia de infraestructuras, unha actuación que, desde o noso punto de vista, vai cambiar historicamente o balance de infraestructuras do noso país.
E aí hai unha actuación importante do Goberno do Estado: están as autovías, están o gas e está a políticas de comunicacións.
Contamos, ademais, cos mellores recursos humanos que nunca tivo Galicia; en particular, contamos coa xuventude máis preparada da nosa historia. Ó mesmo tempo, somos libres e hoxe podemos mirar cara ó mundo.
Este non é un país que estea cativo nin é un país que viva de costas ó seu contorno.
Polo tanto, Galicia ten unha posición envexable, e é vostede o máximo responsable, señor Fraga Iribarne, de que todo este potencial se aproveite, de que se multiplique, de que Galicia gañe e de que estas eleccións non sexan soamente unhas eleccións que ofrezan uns resultados electorais.
A nosa obriga é facer que estas eleccións ofrezan resultados positivos para o noso país, para Galicia.
Para iso, desde o meu punto de vista, hai soamente un camiño: se o mundo cambia, se o mundo está nun auténtico proceso de transformación, o que hai é que cambiar, hai que construír unha Galicia ou un país con capacidade de evolucionar.
O Grupo Socialista defende dous valores: o valor da liberdade e o valor da solidariedade.
E considera que eses dous valores deben traducirse permanentemente nunha política de reformas, nunha política de cambios.
Esta lexislatura debería ser para Galicia unha política de cambios na nosa base económica, cambios económicos, cambios na política social, cambios no noso concepto de autonomía, cambios tamén de carácter político na nosa convivencia democrática.
Son catro impulsos: un impulso económico, un impulso social, un impulso de autogoberno e un impulso político de convivencia democrática que nós pensamos que hai que darlle ó noso país.
A min agradaríame comezar a aborda-los auténticos problemas concretos de Galicia, os problemas do noso país.
En materia económica nós non agardabamos aquí fórmulas máxicas nin fórmulas milagrosas.
Non as hai.
Non hai receitas para facer que a situación neste país cambie nun período inmediato, radicalmente.
Pero si agardabamos solucións concretas, agardabamos compromisos reais diante dos graves problemas do noso país.
Iso si que o agardabamos e iso é o que botamos en falta.
Todos dicimos que hai un gran obxectivo -para nós o primeiro obxectivo da política en Galicia- que é crear emprego.
Só podemos conseguilo, ademais, realizando unha operación de modernización e ó mesmo tempo de ampliación do noso aparello productivo; é dicir, preparando Galicia para a saída da crise.
Cando en Europa comeza a saída da crise en 1983, en Galicia retrásase a mesma ata 1987. Son catro anos de desfasamento entre o comezo da recuperación en Europa e o comezo da recuperación en Galicia.
Nós pensamos que a realidade actual é distinta, que deberiamos ser capaces de acelera-lo ritmo de cambios para que Galicia se incorpore inmediatamente no proceso de recuperación.
Pois ben, na súa exposición atopamos grandes lagoas en materia de política económica.
Non hai ningunha referencia na súa exposición de antonte a unha política presupostaria.
A política presupostaria é un instrumento fundamental da política económica e aquí non se expuxo nesta Cámara ningún tipo de orientación en materia de política presupostaria.
Hai unha carencia de referencia a unha política de relacións insdustriais.
É fundamental dicir como adaptámo-las as relacións industriais que existen en Galicia á nova realidade que estamos vivindo.
Hai unha carencia dunha referencia de vostede, que quere participar -e paréceme lexítimo- no Consello Económico e Social, ás reformas laborais, unha referencia auténtica, -logo falaremos dese tema-.
Non hai ningún tipo de reformas estructurais nos distintos sectores productivos.
Aquí non se presenta ningunha iniciativa, nin en agricultura nin en pesca nin en industria.
Pero por non haber nin sequera hai unha referencia ó comercio; non se menciona en todo o seu discurso, non hai nin unha soa palabra dedicada ó comercio.
O capítulo do comercio non existe dentro da súa exposición, non hai política presupostaria, non hai política de reformas estructurais, non hai política de relacións industriais nin de relacións laborais, non hai política comercial.
Polo tanto, ¿en que consiste realmente a súa política económica? A min gustaríame sabelo.
Se eu tivese que cualificar, como un profesor cualifica un exame -se isto fose un exame-, eu, realmente, señor Fraga Iribarne, diría que vostede non se presentou a falar de política económica.
Vostede dirá que o 17 de outubro xa tivo unha boa cualificación.
Pero na cualificación parlamentaria, na súa obriga seguinte despois do 17 de outubro, vostede deixou en branco todo o capítulo económico.
Mire, habería que falar non digo de política presupostaria pero si de orientacións da política presupostaria.
O debate presupostario terémolo axiña e eu dígolle que o Grupo Parlamentario Socialista está disposto a que non exista interrupción no período de sesións para que os presupostos de Galicia cheguen a tempo, puntualmente.
Pode contar con tódolos días hábiles unha vez que finalice este período de sesións para que Galicia conte inmediatamente co seu presuposto.
Pero vostede, nos próximos catro anos, vai administrar, como mínimo, catro millóns de pesetas por cada familia de Galicia.
E nós quixeramos hoxe que vostede deseñase cal vai se-la dieta presupostaria, e cando falemos dos presupostos veremos se vostede observa ou non a dieta que vostede deseña agora.
Vostede non fala de austeridade, non falou para nada de austeridade a pesar de que estamos atravesando unha grave crise.
É máis, a primeira información que saíu nos medios de comunicación é que o primeiro que ían facer vostedes era comprar un pazo presidencial.
Mire, eu pídolle con toda sinceridade, señor Fraga Iribarne, que mentres esteamos en crise e non consigamos crear emprego en Galicia, que vostede tamén apertase o cinto.
Eu pediríalle con toda seriedade; paréceme que sería unha boa mostra para as familias de Galicia que nos momentos de crise pasan dificultades.
Non se fala para nada de gasto corrente. ¿Que vai pasar cos cadros de persoal? Nós ofreciamos un criterio claro, que era conxela-los cadros de persoal excepto en educación e en sanidade.
A min gustaríame saber que é o que se vai facer nesta materia porque a miña preocupación é que, por exemplo, en materia de sanidade están diminuíndo os cadros de persoal, e ó mellor o que ocorre é que diminúen onde non deben diminuír e aumentan onde non deben aumentar.
Nos servicios públicos, ó mellor prioritarios, diminúen e, sen embargo, aumentan nos sectores que se refiren a aspectos burocráticos.
Debería haber compromisos claros sobre a evolución do gasto corrente; compromisos respecto dos gastos inmateriais ou de propaganda, iso que se denomina "marketing".
Eu sei que pode ser rendible utilizar gastos inmateriais ou de propaganda, pero considero que, moitas veces, a rendibilidade política debe dar paso á rendibilidade social que é a máis importante.
Eses recursos podían ser máis útiles a Galicia dedicados a atender outras necesidades.
Deberiamos saber cales son as súas orientacións en materia de investimento, se se vai financiar cunha política de aforro por parte da Comunidade Autónoma ou se vai financiar apelando novamente á débeda pública.
Estas son cuestións que se deberían abordar nun debate de investidura.
Eu non lle pido aquí que me concrete un presuposto pero si que me fale, en materia económica, de cales son as súas orientacións presupostarias.
Non se falou da política de empresa como tal.
Creo que non se pode despachar con tópicos. ¿Cales deben se-las condicións para dar incentivos? Deberan explicarse con claridade.
A primeira é que sexa necesario.
Creo que iso é fundamental.
Se hai empresas que teñen recursos para investir non se lle deben dar incentivos.
Os incentivos son para que unha decisión empesarial que se adoptaría se non existise a axuda deixe de adoptarse.
Pero se hai recursos para adoptar esa decisión, vostede debería aplicar ese principio de subsidiariedade.
Porque o principio de subsidiariedade é que quen ten recursos que os utilice.
Hai que tratar de que as axudas sexan para promove-las iniciativas que carecen de recursos, para que as persoas que teñen proxectos pero non teñen capital poidan realizalos; é unha contribución, ademais, á mobilidade social: que existan persoas que poidan chegar a realiza-los seus proxectos.
Pero, sobre todo, eu quixera dicir algo en materia empresarial: a min non me preocupa que veñan empresas e que veñan investimentos estranxeiros.
Prefiro que veñan aquí as empresas á que ocorra o que pasou historicamente: que teñan que i-los traballadores galegos onde hai empresas.
Que veñan aquí os investimentos e que veñan aquí as empresas.
Iso é o que prefiro.
Pero tamén teño algo moi claro: sobre as oportunidades de negocio que existen en Galicia, desde o meu punto de vista, a prioridade deben tela os empresarios galegos.
Hai que deixar con toda claridade que eles sexan os primeiros que teñan oportunidades de negocio.
Non por unha política proteccionista, non, non vai ser a condición de "sestear", senón por unha política de construcción dun país.
Eles terán que competir e que ofrecer boas condicións, pero deben saber que a preferencia do Goberno de Galicia son os empresarios galegos.
Cando falamos dunha política de aproveita-los recursos endóxenos, o primeiro recurso que ten o noso país son os nosos empresarios, os empresarios de Galicia, empresarios que aposten polo noso país, que en moitas ocasións prefiren construír país, capitalizar empresa, en lugar de aproveitar oportunidades de rendibilidade fóra de Galicia.
Eu creo que iso é un mérito e que, polo tanto, iso se debe incentivar.
Debemos crear unha cultura de empresarios galegos se queremos ser competitivos como país, pero, ademais, debemos facer algo máis: tratar de que en Galicia se creen grupos empresariais.
Eses grupos empresariais que se axudan os uns ós outros e que nos momentos difíciles uns poden servir para absorve-las dificultades dos outros, incluso en materia de cadros de persoal.
Iso é o que realizan países nos que non existen tantos problemas sociais: grupos empresariais.
Por iso, eu creo que en materia empresarial sería moi importante anunciar dúas medidas moi claras: unha sería favorece-los empresarios galegos, pero favorecelos facilitándolle-los accesos a tódolos concursos públicos dentro do noso país.
E a outra, favorece-la existencia de grupos empresariais. ¿Estaría mal que nas grandes contratacións mirasemos cales son os provedores? ¿Estaría mal que tratasemos de que as grandes compañías que realizan actuacións dentro de Galicia utilizasen productos galegos nesas actuacións, normalizándoos e tratando de preserva-los seus intereses? A min paréceme que esa é a política empresarial de construcción real dun país.
Esa política que a nós, realmente, nos interesaría.
É unha nova política de relacións industriais, unha política de relacións industriais que se equipara á nova realidade.
Vivimos durante moito tempo nunha economía proteccionista, nunha economía pechada na que existían parcelas de mercado cativo e na que era normal que o antagonismo fose entre empresarios e traballadores por como se reparte a rendibilidade da empresa.
Pero unha vez que vivimos nun sistema de economía aberta é necesario establecer unha nova cultura, unha cultura de alianza e de colaboración entre empresarios e traballadores.
Mire, eu pódolle asegurar que, desde o meu punto de vista, é tan censurable o empresario que descapitaliza unha empresa e que se comporta coma un especulador có traballador que a debilita e, polo tanto, non asume responsabilidades respecto da súa evolución.
Considero que hai que establecer un obxectivo común: a competitividade.
Pero unha competitividade que non é unha abstracción.
É para asegura-la viabilidade da empresa.
É unha competitividade que debe consistir nun reparto equitativo dos rendementos das empresas; un reparto equitativo non soamente nos momentos de dificultade, cando moitas veces se alude a que é necesario modera-la política salarial senón que tamén é necesario un reparto equitativo nos momentos de auxe, nos momentos nos que van ben as cousas.
É necesario, ademais, eleva-lo ánimo, porque é necesario aplicar valores de solidariedade, valores de cooperación.
Eses son os valores que nós defendemos para o noso aparello productivo tamén nos momentos de crise.
Porque hai que mirar cara a fóra. Nas relacións empresariais debemos tratar de prima-la capacidade de investimento e a capacidade de crear emprego.
Polo tanto, se existe unha moderación de beneficios para investir ou se existe unha moderación salarial para manter ou crear emprego, nós pensamos que se está facendo unha política no sentido correcto.
Non se pode falar, realmente, de relacións industriais se non se presenta unha política de concertación.
E aquí non se formulou en ningún caso a palabra concertación nin a palabra diálogo.
Vostede falaba pola mañá de que estaba disposto a discuti-las cuestións.
Nós confiamos en que, se se abre, realmente, un diálogo en Galicia, non sexa como o que ofreceu hai catro anos no seu propio discurso de investidura, no que dixo que habería diálogo pero nunca se abriron as portas do Pazo de Raxoi para manter ningún tipo de diálogo político.
Mire vostede, en materia de emprego está en marcha unha reforma laboral.
A reforma laboral é unha condición necesaria, probablemente non sexa unha condición suficiente, pero a min me parece moi grave que vostede trate de rexeita-lo que se chama o reparto do tempo de traballo.
Sen dúbida ningunha que non vai ser unha panacea o reparto do tempo do traballo, pero pode contribuír a solucionar problemas concretos.
En Francia disminúese en moitas ocasións a xornada dos traballadores, e disminúense tamén as súas retribucións para evitar despedimentos en empresas en crise, pode ser útil neses casos.
E os contratos de tempo parcial, que responden a unha xornada inferior de traballo, son unha mostra de flexibilidade nunha sociedade cada vez máis complexa.
Vostede aquí está facendo unha política conservadora, señor Fraga Iribarne, pero é unha política reaccionaria, é ir no sentido contrario do que se está indo en Europa.
No Libro branco europeo considérase como un elemento fundamental de discusión o tema da reducción do tempo de traballo ou o tema dos contratos a tempo parcial.
Son elementos, sen dúbida ningunha non son a clave, non son a panacea de tódolos problemas, pero pode haber casos nos que sexan útiles, e neses casos debe haber posibilidades de aproveitalos.
Pero é que, ademais diso, se vostede quere entrar e a min paréceme ben- no Consello Económico Social, se pretende que Galicia participe no Consello de Política Económica e Social, a min agradaríame que vostede se pronunciase sobre se están ben, por exemplo, os contratos a tempo parcial nunha sociedade que está evolucionando e que necesita flexibilidade, que permiten incorporar a moita xente ó mundo laboral.
Hai países con tres veces máis de persoas en Europa adiante que teñen contratos a tempo parcial.
Hai moitas mulleres e moitos mozos que poderían incorporarse ó mundo do traballo cun contrato de aprendizaxe.
Establecelo novamente ou establecer algún tipo de normas que permitan uns contratos de maior flexibilidade para actividades de menos de 16 horas á semana, ou favorecer contratacións bonificadas.
Mire, señor Fraga Iribarne, a min preocúpame que vostede diga que non lle gusta que exista un nivel tan importante de protección ó desemprego dentro de Europa.
Eu podería estar de acordo se vostede dixese que a protección non debe ser en pasivo, senón que debe ser en activo; con formación, pero non de brazos cruzados; a min iso si que me gustaría, pero a protección ás persoas en situación de necesidade debe existir, e debe existir tamén o combate da fraude, da fraude en tódalas súas dimensións.
Polo tanto, eu quero dicirlle que, por que non, persoas que estan en situación de desemprego, poderían incorporarse, para non estar en pasivo, a reforzar entidades sen ánimo de lucro ou entidades públicas, e así fortalece-las iniciativas de solidariedade que existen dentro do noso país.
Iso sería importante.
Vostede terá que explicar en que consiste o Plan de emprego xuvenil, vostede falou del, pero eu non podo evitar lembrarme de que hai catro anos vostede subiu a esta mesma tribuna no seu discurso de investidura dixo que desenvolverían un plan específico de emprego xuvenil.
Non podo evitar lembrarme diso, hai catro anos o anunciou e non o cumpriu.
Volveuse a lembrar do emprego xuvenil na campaña electoral, e a min me gustaríame que me dixese en que consiste ese plan de emprego xuvenil, se é simplemente coller distintas actuacións que están dispersas hoxe na acción do Goberno e poñelas todas elas baixo unha mesma etiqueta; aí non aparecerá nada novo, e se é algo distinto de todo iso que existía, dígame que recursos vai ter, canta vai se-la dotación do Plan de emprego xuvenil, pero a dotación adicional, non a dotación que consista en traspasa-los recursos simplemente dunha etiqueta a outra etiqueta para face-las mesmas cousas.
Dígame a dotación, dígame as súas previsións.
Falemos de agricultura, porque neste país a cuarta parte da súa poboación ocupada dedícase á agricultura. ¿Vostede considera que se os grandes protagonistas son os labradores, son a xente do campo, os agricultores, non se fale nin de asociacionismo nin de cooperativismo, que non se nos propoñan reformas estructurais, que nin sequera se fale dunha política de ordenación territorial dentro do noso país -que é unha das necesidades fundamentais, tamén, como marco para abordar problemas agrarios- que non se fale de procesos de concentración parcelaria nin de modificación do tamaño das terras, que non se fale de modernización de explotacións en materia agraria, que non se aluda á calidade alimentaria, que son temas fundamentais e que son os temas autenticamente vertebrais en materia de agricultura, ou no que se refire ó leite?
Eu voulle dicir algo con toda claridade, os agricultores franceses son o 6% da súa poboación ocupada, tódolos agricultores franceses son o 6%.
Os que producen leite en Galicia son o 10% como mínimo, como mínimo o 10% da nosa poboación agraria.
Se Francia defende con enerxía e con vigor os intereses dunha parte dese 6% ante dunha negociación internacional do GATT, eu creo que aquí en Galicia debemos defender con uñas e dentes o noso sector leiteiro, pero defendelo institucionalmente.
Para min defende-lo sector leiteiro non é un problema de verbalismo, é un problema auténtico de eficacia.
Nós queremos un sector leiteiro europeo, pensamos que o leite en Galicia non pode vivir de espaldas a Europa.
Cando vostedes falaban da deslocalización, a cota é precisamente o contrario da deslocalización, é que exista unha localización da producción, e a min eso paréceme importante que contemos con sectores nos que existan garantías de producción, como o sector agrícola.
E, ademais, dígolle, nós queremos se-los líderes da producción leiteira en España, por iso eu creo que hai un criterio fudamental que deberiamos explicar con toda claridade dentro deste Parlamento, e é que non aceptemos fronteiras para a producción leiteira dentro de España, o peor que podería ocorrer en España é que ó problema do leite lle puxésemos fronteiras no Padornelo.
Debemos tratar de que exista unha producción leiteira no ámbito español, e nós tratar de gañar toda a capacidade de producción de que sexamos capaces pola mellora das nosas explotacións.
Esa, desde o meu punto de vista, é unha das solucións, outra solución virá pola integración.
Ese grupo lácteo é un punto de partida para nós, debía ser un grupo lácteo de base máis ampla e puido ser un grupo lácteo de base máis ampla, pero iso aínda queda curto para as necesidades de evolución do noso sector.
Se queremos que teñan rendas debe existir unha integración entre a producción, a transformación e unha capacidade maior de negociación coas grandes superficies, iso é fundamental, se non existe esa capacidade de negociación esmorecerá a nosa producción, quedaremos a expensas do que outro nos marque e as nosas rendas irán diminuíndo inexorablemente, señor Fraga Iribarne.
Sería necesario falar de política forestal.
En canto á política forestal lémbrolle que, efectivamente, neste Parlamento se discutiu o que poderían se-las liñas xerais dun plan forestal.
Ó final chegouse ó acordo nunhas bases en materia forestal, pero esas bases en materia forestal esixían dous compromisos que vostedes hoxe aquí deberían asumir.
O primeiro compromiso sería ofrecer un cadro presupostario en materia forestal, porque, claro, a literatura é literatura, o papel aguanta o que lle poñan enriba, pero é necesario que exista autenticamente un compromiso da Xunta de Galicia de recursos constantes para investir en materia forestal.
En segundo lugar, o que necesitamos tamén é unha Lei de ordenación forestal, unha lei que regule onde se deben realizar e como se deben realiza-las actividades forestais, pois non podemos tampouco permitir que os terreos máis aptos, ó mellor, para horta ou para determinadas produccións, sexan terreos que se dediquen á producción forestal.
Debía existir unha lei de ordenación forestal, era un compromiso, ademais, que vostede aquí debía asumir como propio.
En materia pesqueira, esas 25.000 familias que se dedican ó marisqueo, ¿que compromisos concretos reciben de vostede hoxe? A min gustaríame que vostede asumise compromisos.
Ou na acuicultura, o mexillón e o rodaballo, que hai que fortalece-las empresas galegas.
Vostede pode hoxe, aquí, transmitirlle unha mensaxe auténtica de compromiso a ese sector, e pode realmente transmitila mensaxe de que na pesca imos traballar cóbado con cóbado todos.
Vostede sabe que traballando cóbado con cóbado todos é mellor.
E un sector que vai estar sometido a tensións, que vai ter problemas, polo tanto, na crise dos conxeladores, na modernización do Gran Sol, ¿cantas iniciativas se poderán abordar traballando xuntos e en diálogo?
Desde o meu punto de vista sería moi importante, señor Fraga Iribarne.
A política comercial. Hai 130.000 persoas que están ocupadas no comercio de Galicia, vostede non se ocupou delas, pero están aí.
É, ademais, un sector, o comercial, que tampouco está sometido a ese risco do que vostede falaba, ó risco da deslocalización.
O sector da distribución é por natureza un sector local, vai estar aquí, e se imos, ademais, a unha sociedade na que o sector servicios vai ter unha parte importante, tamén terá unha vantaxe importante de localización.
Deberemos apoia-los nosos comerciantes, deberemos apoialos, a verdade é que nos últimos anos, dende o ano 1975 en España, e en Galicia posteriormente, a partir do ano 1984, están aparecendo as grandes superficies.
Nós pensamos que iso introduce unha nova dinámica empresarial e debera permitir unha resposta por parte da Xunta de Galicia.
Non podemos deixar que exista unha compentencia desigual, debemos tratar de regula-la compentencia, pero non para protexer a base da ineficiencia ou da involución do sector comercial, senón para que se modernice o sector comercial, para que o faga axeitadamente, e aquí era necesario que vostede falase de medidas concretas: de medidas de axuda, de urbanismo comercial, de venda a domicilio, de reparto domiciliario, de asociacionismo, de formación, de vixilancia, hai cantidade de iniciativas en materia comercial que vostede nin sequera se dignou considerar, a min paréceme moi grave.
E cando falamos da política social, mire, as políticas de benestar non son unhas políticas máis, son, para dicilo con toda claridade, o estilo europeo de vida, o modo europeo de vida, esas son as políticas do benestar.
Eso o que fai é que sepamos que a diferencia está entre estar en Dublin ou en París ou estar en Nueva York ou estar en Tokio ou en calquer outro punto do mundo.
Son as políticas de benestar as que marcan o modo europeo de vida, e sempre os políticos conservadores aproveitan os momentos de crise para tratar de organizarlle os funerais ó Estado de benestar e ás políticas do benestar.
Eu considero que nos momentos de crise son precisamente as políticas do benestar as que están evitando o afundimento da actividade económica, as que están mantendo a demanda a través das rendas que reciben os pensionistas que logo lles van comprar ós nosos pequenos e medianos comercios, as que sosteñen a capacidade de adquisición dos nosos desempregados.
Loxicamente será necesario facer un Estado de benestar coherente coa nosa capacidade económica, pero sempre será irrenunciable ter un Estado de benestar.
Nós pensamos que poñelo en cuestión é unha grande irresponsabilidade política, un obxectivo fundamental en Europa, é mante-lo Estado de benestar, é facer unha política de servicios sociais.
Aquí non se pode organizar un Goberno pensando que trato lles damos ós que están na liña do señor Cuíña e como compensamos ó señor Romay, e o "pato" vano pagalos servicios sociais.
Esa é a política do Partido Popular,eliminémo-lo Ministerio de Asuntos Sociais, en Galicia eliminémolos servicios sociais dentro da atención e do compromiso fundamental do Goberno.
A min paréceme moi grave porque os servicios sociais teñen entidade propia, deben ter unha voz autónoma dentro do Goberno que lles fale con autoridade, que lles fale ó resto das consellerías, que lle fale a sanidade, que lle fale a educación, que lle fale a industria, que lle fale a tódalas consellerías e que teña algo que dicir sempre que se discuta algo no gabinete.
Pensamos que ese non é o camiño correcto, señor Fraga, é unha demostración dunha reacción que se vai producir a partir de agora en Galicia e que nós non desexamos.
Pasados catro anos non foi capaz de tomar unha medida desta natureza, e parécenos moi grave que o ter máis respaldo agora sexa capaz, como primeira medida, de sacrifica-los servicios sociais.
En materia de sanidade cambiou o ton da intervención despois das eleccións, hoxe recoñécese que hai longas listas de espera, hoxe recoñécese que hai longas listas de espera, admítese tamén que é necesario aborda-los problemas dos enfermos de cancro, que son unha parte moi importante dos enfermos do noso país.
Pero eu aí voulle expoñer catro cuestións, catro cuestións que me gustaría que vostede me contestase:
Vostede dicía que debía existi-la posibilidade dunha oferta privada, de que puidese un acudir á oferta privada. ¿Iso que significa?, iso debe explicalo. ¿Iso significa que imos contra o modelo de sanidade pública? A min gustaríame sabelo. ¿Significa simplemente que calquera galego vai a calquera clínica privada e nós pagámo-las facturas? Iso o que significa é unha situación de bancarrota no sistema sanitario, iso significa que non faremos un aumento da dotación sanitaria pública en Galicia.
¿Significaría que vostede considera que cada un pode facer un seguro e os que non queiran, ou non teñan medios para asegurarse, van ó sistema público?
Iso o que significaría sería simplemente que os sans e os mozos terían un seguro asequible, o resto terían problemas neste país e sería unha inxusticia.
¿Qué significa? Que se pode ir á oferta privada que está concertada?, pero iso non é ningunha novidade, iso é o que está ocorrendo actualmente en materia sanitaria.
A oferta privada concertada, loxicamente, está dentro do sistema, polo tanto, se admite o sistema sanitario dígao claramente, non xogue coas expectativas da xente, porque nos estamos xogando cuestións bastante importantes.
Incluso as súas palabras poden provocar unha disuasión de sectores sociais que podían estar pensando en investir en materia sanitaria dentro do noso país.
Mire vostede, gustaríame saber que porcentaxe de poboación ten vostede como obxectivo en atención primaria.
Gustaríame saber, tamén, cando vostede di que se rematará a construcción do hospital de Santiago, da Costa Atlántica, do Barbanza e do Salnés, iso que é, ¿remata-la construcción ou poñelos en funcionamento? Eu creo que debía comprometerse a poñelos en funcionamento, que é distinto que remata-la construcción.
A construcción pode rematar, incluso, a finais da lexislatura sen que se abra ningún destes hospitais, e nós pensamos que levan demasiado tempo agardando para que nin sequera exista un compromiso de posta real e completa en funcionamento.
Ademais gustaríame saber, ¿vai haber unha elección de médicos xerais, de pediatras, de xinecólogo?
¿Estamos en condicións de asumir un compromiso, de mellora-la calidade sanitaria ata ess extremos? A min gustaríame sabelo.
En materia de drogas, señor Fraga Iribarne -señor presidente, non vou abusar, loxicamente, da súa amabilidade, vou abreviar, pero lémbrolle tamén que o discurso do señor candidato foi de dúas horas e media, excepcionalmente longo.
En calquera caso vou abreviar, agradecendo a súa xenerosidade-, o pasado domingo houbo unha importante mobilización en Vilagarcía.
Unha manifestación que revela que é un dos problemas máis sensibles que existen dentro do noso país.
Todos queremos recupera-los mozos, os mozos que son víctimas da droga, recuperalos para a sociedade.
Hai que construír unha sociedade con tódolos galegos, pero un problema desa envergadura non se pode resolver simplemente citándoo, é necesario que a droga, que é un dos problemas que máis lle preocupa á nosa xente, reciba, pola súa parte, tamén, unha referencia e un compromiso de Goberno.
¿Qué se vai facer en prevención? ¿Qué servicios de atención se van establecer? ¿Cómo se vai colaborar coas asociación e coas entidades? ¿Vai haber prazas de desintoxicación? ¿Qué vai ocorrer coas comunidades terapéuticas, que son insuficientes? ¿Imos impulsa-la reinserción laboral dos mozos que padecen as drogodependencias? Esas son preguntas, estes son compromisos concretos que deberían estar aquí e que deberían resolverse.
Ou no tema da SIDA,.
Hoxe é o día da SIDA, e eu, se me permiten un pouco esa broma, diría que vostede debería dicilo claramente, a SIDA contráese -todo o mundo o di- fundamentalmente por ignoracia, por falta de información, hai sistemas de prevención da SIDA, e os seus correlixonarios dino moitas veces: "todos con don Manuel".
Vostede repita o mesmo, saque o de don Manuel se lle dá pudor, pero, realmente, a SIDA pódese evitar utilizando un preservativo, utilizando un condón, señor Fraga Iribarne.
A min paréceme que non debe dar ningún pudor dicir ningunha palabra se con iso lle prestamos un servicio ó país, se con iso situamos unha barreira fronte á enfermidade.
Vostede debería asumilo, non soamente poñer aquí un lacito, senón comprometerse, comprometerse co que iso significa, o resto paréceme que é simplemente un xesto de imaxe.
Ou en materia de educación.
Mire, ¿van escolarizar ata os 16 anos? ¿Asumen o compromiso nesta lexislatura de escolarizar a tódolos mozos galegos ata os 16 anos? ¿Van impulsa-la educación especial dos minusválidos? ¿Esa imbricación da formación na sociedade podería ter un xesto colaborando máis intensamente coas APAS? É en Galicia onde as APAS teñen o papel menor de todo o sistema educativo de España.
Aquí, onde se fala da familia, resulta que as APAS en materia educativa están absolutamente postergadas.
Ou en materia universitaria. ¿Qué taxas universitarias prevé vostede para o 1997? ¿Qué novas titulacións? ¿Realmente imos te-los sete campus universitarios para o ano 1997? Eses serían compromisos.
Qué vai facer para que as vivendas se constrúan, pero que se constrúan onde son máis necesarias.
Son necesarias en toda Galicia, pero son máis necesarias nas grandes cidades, neses grandes núcleos é onde hai maior problema e, ademais, maior carestía. ¿Qué vai facer para que alí onde hai necesidades exista tamén a construcción?
Mire, eu vou rematar falando simplemente do tema que vostede creo que tratou con maior relevo, que é o tema do autogoberno.
Hai tres manifestacións do autogoberno de Galicia desde o meu punto de vista.
Unha é a autonomía, outra é un autogoberno en exclusiva e outra é participar no autogoberno da nova España e da Unión Europea.
Son as manifestacións do autogoberno dos galegos, e eu son dos que cre que non se constrúe Europa xogando ó solitario, Europa constrúese co resto dos europeos, e a nova España constrúese co resto dos españois.
En materia de autogoberno eu lle debo dicir que para nós é necesario un equilibrio entre o dereito á diferencia que temos como pobo, para que non se converta en diferencia de dereitos, para que iso non sexa un freo á equiparación, á homoxeneidade das nosas condicións de vida con España e con Europa.
Polo tanto, como plasmación do noso autogoberno, toda autonomía que sexa compatible coa solidariedade e coa cohesión.
Non queremos que a Autonomía, en ningún caso, sexa o que xustifique as desigualdades ou as discriminacións, non debe existir.
Sempre que se cumpra ese requisito non haberá ningún inconveniente desde o Grupo Parlamentario Socialista.
Vostede sabe que temos diferencias de criterios respecto da Administración única, non nos gusta nin a proposta nin o concepto, pero eu lle propoño aquí utilizar un método europeo.
En Europa se esquece o debate de nomes e se entra a analizar propostas concretas.
Eu creo que poderiamos utilizar ese esquema europeo, mirar caso por caso.
Se realmente vostede considera un obxectivo a transferencia do ISM, do Instituto Social da Mariña, nese caso podemos coincidir.
Miremos en que temas podemos coincidir, que pasos concretos podemos dar.
Nós pensamos que se podían facer tres cuestións en materia autonómica.
A primeira sería, nesta lexislatura, completar tódalas transferencias do Estatuto, e para iso existe, desde o noso punto de vista, un órgano que é a Comisión Mixta e a participación de tódolos grupos da Cámara.
Ese sería un obxectivo importante, nós estariamos dispostos a establecer posicións comúns no desenvolvemento do noso autogoberno, estariamos dispostos, non existiría, desde o noso punto de vista, ningún inconveniente, en que se buscase un instrumento político.
Pode ser unha comisión de federalización, se vostede considera que é a federalización, se se suma a ese propósito, non hai inconveniente.
A lóxica cooperativa, a lóxica federal é a que nós defendemos, pero pode existir un diálogo sobre o desenvolvemento do autogoberno en Galicia.
O mesmo tempo hai outro gran obxectivo, a descentralización, a dotación de poder ós concellos, e pensamos que aí tamén debe existir diálogo político e institucional.
No financiamento autonómico direille exactamente o mesmo criterio, toda autonomía que non sexa incompatible coa discriminación nin a desigualdade.
Nós actualmente achegamos ó Estado 100 ptas. e recibimos 136 do Estado.
Vostede di ben, diminuámolos recursos do Estado, pero garanta Ben, garantice antes que iso significa que imos seguir tendo 136 ptas.
Se iso se garante, nós encantados de que Galicia poida financia-lo nivel de renda dispoñible que ten na actualidade, e o que queremos é financialo nós, por así dicilo, non que nolo financien.
Se vai nese sentido, en aumenta-la capacidade deste país, aumenta-la súa renda dispoñible sen necesitar dos demais, ese é un reto importante, e paréceme que nese reto todos poderiamos ter algo que ofrecer.
Mire, vostede comezou o seu discurso -e xa remato-, retrucando a Cánovas, quen dicía que a política era a arte do posible e vostede dixo que era a arte do imposible.
Eu creo que non se pasou ó maio do 68 cando dicían: "Sede realistas, pedide o imposible", creo que vostede non estaba nesa liña porque eu, cando mirei, falaba de que o imposible era facer cambiar para ben a cada un de nós e ó mundo.
Ese era para vostede o concepto do imposible, eu creo que é unha visión un tanto esceptica, creo que a política é a arte do posible, pero de facer posible o necesario e o xusto, e a min agradaríame que estes catro anos, fosen catro anos para facer posible o necesario e o xusto en Galicia.
Máis nada e moitas gracias.

[4;1 de decembro de 1993;O señor PRESIDENTE]
 Gracias, señor Sánchez Presedo Ten a palabra o señor candidato.

[4;1 de decembro de 1993;O señor CANDIDATO Á PRESIDENCIA DO GOBERNO (Fraga Iribanre)]
 Señor presidente, señoras e señores deputados, o señor portavoz do Grupo Socialista anunciou que non queren ser nin cómplices nin corresponsables de nós.
Compréndoo perfectamente, sobre todo porque non van ter ocasión, a complicidade supón algún delicto, e nós non pensamos cometer ningún.
En canto a que van a facer unha oposición firme, non o dubido, se non firme, polo menos longa e plúmbea xa vemos que están preparados a facela.
Non se preocupe, nos ofrecémoslle algo, respectámo-la resposta de cada un, pero teño que dicir que non podo rectificar aquilo de que eu aspiro a que cada vez sexan máis os convencidos do que hai que facer en Galicia dentro das nosas teses, iso é esencialmente demócrata, creo que é precisamente bo saber que esperamos atraer máis xente. ¿Ou é que cre vostede que ten unhas zonas reservadas que son súas? Eu comprendo que cos votos que perdeu ultimamente lle preocupe seguir perdendo, iso compréndeo calquera, pero, para mellor servicio de Galicia, cantos máis sexámo-los que o que pensámo-lo mesmo, mellor, e, naturalmente, respectando o que pensen os demais, cousa que, por certo, está á vista neste Parlamento.
Di vostede que non presentamos un programa.
Presentamos un programa moi extenso ás eleccións e resumímolo en dúas horas e cuarto.
Por certo, é natural que o candidato a unha investidura presentada polo presidente do Parlamento, e cunha maioría presumible, teña que ter un pouco máis de tempo.
Hoxe dáme a impresión de que vostede estaba presentando o seu programa, cousa que, naturalmente, algún día terá ocasión -eu penso que non será moi pronto-, en todo caso alí se falou de docenas de proxectos de lei, de novos organismos, moita xente dixo que presentaramos demasiadas cousas, e vostede quere que agora, responde ás súas preguntas, adiante o presuposto, adiante as leis, iso, evidentemente, non é posible.
Eu, desde logo, cando vostede falaba de deja vu eu, que non son home de estar cambiando por cambiar, o que parece que lle gusta a vostede, pareceume, iso si, que todo o que dicía vostede non tiña que ver con este Parlamento, como falar de relacións laborais neste momento no Parlamento de Galicia.
Vaia vostede a Madrid, convenza os seus amigos do Goberno de que fagan as cousas con mais de xeito para que non teña lugar unha folga xeral, pero falar disto aquí, neste momento, paréceme un rasgo de humor, o cal, por certo, venlle moi ben a vostede, porque non é aficionado ó humor.
Tivo varios rasgos, como aquel de recordar que no 1987, cando chegaron vostedes, empezou a recuperación en Galicia, iso é un humor.
. Vostede vive no pasado, cando o partido tiña máis votos en Galicia e estivo no Goberno.
Vivir no pasado ten, polo menos, unha vantaxe, é máis barato, sobre todo neste tempo de inflación, pero, evidentemente, neste momento quedou perfectamente claro, que se hai quen discute se se debe falar ou non dun futuro sen ideoloxías, o que é seguro é que hai ideoloxías que non teñen futuro.
Unha delas é a vosa.
Hai ben pouco tempo, Hayek podíalle dedica-lo o seu "Camino de servidumbre" ós socialistas de tódolos partidos, agora tería dificultades para atopar socialistas no mesmo socialismo.
En todo caso, no momento en que España -pola xestión de vostedes desde o ano 1982- pode comprobar aquela frase de que a sardiña é unha balea que pasou por tódalas fases do desenvolvemento socialista, paréceme que hai un exceso de humor, efectivamente non hai fórmulas máxicas, pero un pouco máis do que estamos vendo, evidentemente é así.
Di vostede que a crise é máis aguda en Galicia.
Non é verdade, organismos obxectivos como as cámaras de comercio, como o informe das cámaras de aforro presentado hai pouco na Coruña polo señor Fuentes Quintana indican o contrario, que Galicia está entre as tres comunidades que están a crecer e que van crecer máis no ano que vén.
Non o digo eu. Por certo, en nalgúns documentos oficiais, por exemplo, do Goberno de Madrid vese un aumento da exportación, vese un aumento do investimento estranxeiro, etc.
De modo que non acredito niso.
Dime vostede a min que non hai ningunha iniciativa, Ben, outro profesor que me suspende hoxe, xa van dous.
Eu fun bastante bo estudiante, pero, desde logo, o que non sei eu é a que vén aquí falar do pazo presidencial, sigo vivindo en Roxos moi tranquilo, non fago ningunha excepción doutro tipo, no seu tempo o Partido Socialista ofrecera a súa cooperación, desde logo o meu sucesor, que me temo non vai ser vostede, si pode estar mellor instalado, pero ninguén pensa nesas cousas.
O presuposto, e agradezo moito a actitude do seu grupo de facilitalo, como debe ser, á parte que o Goberno ten facultades para pedi-las sesións extraordinarias necesarias en xaneiro, efectivamente será o momento de discutir todos estes temas.
Relacións industriais.
Volvo dicir que Madrid é un bo exemplo disto, pero, evidentemente, é unha competencia inicialmente de aquí.
De comercio anunciamos unha nova lei, e así sucesivamente.
De maneira que, se lle parece, imos tocar tres ou catro puntos de acusacións que vostede mencionou, sen entrar, como é natural, a facer aquí nesta ocasión, todo o traballo da lexislatura.
Unha vez máis, vólvese sobre o tema da débeda Pois ben, a débeda galega deste ano máis a acumulada nos anteriores non supón máis có 32% dos ingresos presupostarios; e a cantidade determinada para amortización representa o 3,2% dos ingresos deste ano.
A lei fixa un tope do 25%.
Na Comunidade Autónoma de Madrid, gobernada polos seus amigos, acadouse un 112%, frontea ese 32% e un 14% de carga financeira; na de Murcia, gobernada por vostedes, é igualmente un 105% e 13%; en Estremadura, gobernada por vostedes, 52% e 12%.
Polo tanto, Galicia está exemplarmente situada e iso permite facer investimentos superiores ós de calquera outra Comunidade Autónoma.
Fala vostede, en termos que non sei se son totalmente compatibles co mercado común nacional, establecido pola Constitución, e co mercado común da Unión Europea que vostede con razón defende, duns apoios especiais ás empresas galegas. ¿A quen hai que dar esas axudas? ¿Ás PEMES? A Xunta de Galicia xestionou máis de 125 mil millóns de pesetas de axudas ás PEMES, fronte ós poucos máis de 40.000 que se administraron no tempo do Goberno tripartito, que son tres anos.
É evidente que a xestión do IGAPE é en favor dos galegos.
Agora, nós non podemos evitar, como é lóxico, que poidan vir outras empresas, sobre todo de alta tecnoloxía.
É máis, estamos obrigados a procurar, por canto sexa posible, que iso ocorra nos parques tecnolóxicos, e así sucesivamente.
Pero non lle imos dar ningunha prioridade, máis ben ó contrario.
Fala vostede de agricultura.
Pois ben, os plans de concentración parcelaria son perfectamente coñecidos e, por certo, están en perfecta realización.
No ano 1994 vaise actuar sobre 180 mil hectáreas.
Pero teño que dicir que ó final da lexislatura estaba practicamente cumprido todo o Plan, que vostede coñece, con perfecto financiamento galego e non europeo.
O tema do leite é un tema no cal eu estimo moito que por fin esteamos de acordo en dicirlle a Madrid que non se pode rexionalizar, que vaiamos todos xuntos alí.
Acepto encantado esa colaboración e non pido máis nada ca iso; digamos todos o mesmo.
Sobre o tema forestal, mire vostede, eu creo que se hai algo que non se lle debe discutir á Xunta, a que funcionou nestes catro anos, é que traballou seriamente o tema forestal que parou os lumes e que presentou un informe serio.
Agora vostede quere saber canto poderiamos gastar cada un dos catro anos.
Verémolo en cada presuposto; pero teña por certo que o Plan se vai cumprir, que, por certo, é a corenta anos.
Eu teño que dicir que escoitando ó señor Presedo, pareceu que o que sería bo é que o escoitasen en Madrid, onde algunhas das súas diatribas, observacións ou consellos sería moi bo que os tivesen en conta.
Pero vir aquí agora, neste momento, a pedir que fagamos ó mesmo tempo un novo marco de relacións industriais...¡Pero se estamos a cumpri-la lei! Só dicimos que estando garantida publicamente a prestación se poida ve-la xestión como se fai.
Naturalmente que o imos a estudiar a fondo e con toda a razón.
Non imos dividi-los servicios sociais, nin sequera a súa organización administrativa.
Á parte do que xa anunciei e confirmo, propoñémo-la maior parte (...) sanidade, onde poden ter unha enorme coordinación.
Agora mesmo o caso (...) de Oleiros é un caso característico.
Nós por fin sacamos do esquecemento a famosa (...) e alí vanse meter esas cousas, anciáns (...) aforrando cartos para dar máis servicio.
Pero aí non se fala do que imos facer coa muller, co neno ou co Plan de emprego xuvenil, que se deu con cifras que manteño (...) Ademais, todo iso dará lugar á creación dunha nova consellería -quero dicilo desde agora- á fronte da cal estará unha muller, unha gran muller.
E teño que dicir que de todos estes temas non se pode improvisar nin facer demagoxia como tamén se fai no caso das infraestructuras.
É verdade que unha parte das infraestructuras as fai o Estado, pero ¿quen xestionou? ¿quen firmou os convenios? ¿quen aportou para os teléfonos? ¿quen aportou para a gasificación? ¿quen aportou para que fose posible a gasificación? Pois foi a Xunta de Galicia con plans que nunca antes se fixeran.
Teño que dicir que nunha cousa si coincidimos: na confianza no futuro de Galicia e na necesidade do diálogo.
Sabe moi ben que eu o ofrezo e que algúns demoran en recolle-la invitación.
En canto ó autogoberno, paréceme, señor Presedo, que un asunto desa importancia podería ser tratado dunha forma máis seria, porque levo catro anos facendo propostas, facendo libros brancos, e pódolle dicir que, desde logo, eu si me alegro moito de que por fin o escoitemos falar decididamente deste tema.
E permítanme que remate cunha broma, vostedes me perdoarán.
A SIDA hai moitas formas de collela.
As formas de evitala están na propaganda oficial da Xunta de Galicia, non imos repetilas aquí.
Pero hai unha forma terrible de tela, que é o aburrimento.
Hoxe imos todos camiño da SIDA.
(Aplausos).

[4;1 de decembro de 1993;O señor PRESIDENTE]
 Gracias, señor candidato.
Ten a palabra o señor Sánchez Presedo.

[4;1 de decembro de 1993;O señor SÁNCHEZ PRESEDO]
 Señor presidente, desde logo, señor Fraga Iribarne, haberá que meter iso no manual de epidemiolóxico deste país: que as enfermidades se contraen polo aburrimento.
Desde logo sería bastante perigoso.
Vostede di que hai ideoloxías que non teñen futuro.
Parece que vostede está moi interesado en falar de ideoloxías de futuro ou do futuro das ideoloxías.
Eu o único que trataba de facer era falar do futuro deste país, falar do futuro deste país en economía, en política social; falar do futuro deste país en termos de como se pode construí-lo noso autogoberno.
Eu, desde logo, creo que o que si ten futuro é a democracia; creo que teñen futuro os valores como os da liberdade e da solidariedade.
E pensamos, ademais, que o que non teñen futuro son as políticas que van en contra deses valores, as políticas que van en contra desa dimensión de convivencia en paz e en liberdade que debe existir.
Poden triunfar nun determinado momento, pero eu estou convencido de que van en contra do ritmo implacable da historia.
Por iso lle pregunto, xa que vostede di que vai na liña do futuro ¿por que non se restaura o acordo sobre as normas de funcionamento deste Parlamento? Son normas de funcionamento do Parlamento que non teñen ningún tipo de precedente.
Eu creo que non vai se-lo futuro dos parlamentos europeos nin o futuro dos parlamentos democráticos que un partido impoña unilateralmente as normas de rogo.
Eu creo que o futuro sería, desde o meu punto de vista, buscar un acordo sobre as normas de funcionamento do Parlamento.
Sería unha boa oportunidade facelo nesta lexislatura.
Sería tamén bo para o futuro de Galicia facer que neste Parlamento exista debate político coa súa presencia máis periódica, abordando os debates, someténdose a iniciativas de control por parte da oposición.
Eu creo que iso sería interesante.
Creo que tamén irá na liña de futuro aproveita-los recursos informáticos que existen na sociedade actual para ofrecer control dos recursos dos cidadáns. ¿Por que non se crea unha oficina presupostaria neste Parlamento a través da que se poida, en todo momento, coñece-la evolución do Goberno.
Eu creo que iso iría na liña de futuro.
Desde o meu punto de vista, señor presidente, poderíase camiñar tamén na liña de futuro da articulación deste país facendo que existan plans únicos de obras e servicios en toda Galicia, facendo que traballen conxuntamente a Xunta e as deputacións en beneficio dos nosos concellos, evitando que existan discriminacións, facendo que exista un trato equitativo con tódolos concellos do noso país, abordando temas importantes que están aí diante de nós e que poden estoupar, como é o tema dos residuos sólidos.
Iso ó mellor é aburrido, pero, seguramente, será importante para os cidadáns que se resolva proximamente.
Desde o meu punto de vista, señor Fraga Iribarne, nós queremos falar de Galicia, queremos falar do futuro do noso país, non queremos falar de abstraccións.
Vostede referíase á débeda.
Pois ben, imos velo.
No presuposto de 1994 imos a te-la dobre carga financeira da que tiñamos anteriormente.
A min gustaríame saber se vostede vai seguir acudindo á débeda.
Vostede pódeme poñe-las referencias das comunidades autónomas uniprovinciais; é dicir, as que sucederon as deputacións con tódalas súas débedas históricas -débedas que en moitas ocasións incluso corresponden a períodos non democráticos- Vostedes poden poñelo de acordo con iso.
Pero, sobre todo, hai que preguntarse ¿para que se utiliza a débeda? ¿Que plans de investimentos existen para financia-la débeda?
Debía existir algún elemento de reflexión política para que nós soubesemos como vai manexa-la política económica.
Vostede fala das axudas ás empresas.
Séntese moi satisfeito das axudas ás empresas.
Nós pensamos que debería existir un compromiso explícito coas empresas galegas para colaborar a que sexan provedoras nos grandes concursos para normaliza-los seus productos.
Pero se vostede quere compromisos concretos, non hai ningún inconveniente. ¿Por que non asume vostede aquí a garantía, que debe darlles por exemplo, ós traballadores de Ferroatlántica, de que se van cumpri-los acordos subscritos e avalados polo seu Goberno? Porque se está falando de reducción de emprego, señor Fraga Iribarne.
É unha mostra clara e de actualidade que está hoxe enriba da mesa. ¿Vanse cumpri-los acordos? ¿Vaise mante-lo emprego?
¿Vaise cumprir, realmente, tódolos compromisos contraídos polos propietarios e pola Administración autonómica cos traballadores? Sería importante que vostede o asumirse aquí.
Claro, haberá moitos temas que lle resulten alleos, porque vostede chegou aquí e dixo, no seu discurso de investidura, que, probablemente, o labor dun Goberno nunha sociedade actual debía ser coma o dun apuntador de escea.
Vostede quere, simplemente, estar coma un apuntador de escena, nin siquera participar na escena.
Pero incluso un apuntador de escena pode tratar de dirixirse ós que están realizando a representación da nosa sociedade e falar de novos métodos, de novos valores, de novos comportamentos.
Iso é necesario que o realice un Goberno, señor Fraga Iribarne.
Eu o que lle podo dicir é que nos próximos catro anos traballaremos por Galicia, polo noso país.
Haberá momentos de coincidencia, haberá momentos de discrepancia.
Traballaremos polo noso proxecto político, traballaremos por defende-los intereses dos que nos votaron e por defende-los intereses de tódolos galegos.
Os próximos catro anos, señor Fraga Iribarne, quixeramos que fosen anos para o progreso de Galicia.
Eu sempre dixen que nunca desexaba o fracaso dun Goberno.
Eu desexo o éxito do Goberno e que a alternativa a ese Goberno non veña sosobre o fracaso, senón por ser capaces de ofrecer aínda mellores proxectos.
O que a min me disgustaría sería que nos próximos catro anos, simplemente, se perdese o tempo.
É unha forma de perde-lo tempo, señor Fraga Iribarne, é declararse permanentemente aburridos.
Máis nada e moitas gracias.
(Aplausos).

[4;1 de decembro de 1993;O señor PRESIDENTE]
 Gracias, señor Sánchez Presedo.
Ten a palabra o señor candidato.

[4;1 de decembro de 1993;O señor CANDIDATO Á PRESIDENCIA DO GOBERNO (Fraga Iribarne)]
 Señor presidente, señoras e señores deputados, pódolle asegurar ó señor Sánchez Presedo que, desde logo, tempo para aburrirme teño moi pouco.
Diso pode estar absolutamente seguro.
Fala vostede do respecto ás regras deste Parlamento.
Ben, pois aplícanse con tal flexibilidade que vostede puido falar hoxe máis do dobre do tempo que lle asignara a Xunta de Portavoces e ninguén dixo nada.
Iso é o que estamos a facer.
Sobre o control presupostario acaba de anunciarse un plan de contabilidade que é o primeiro de España, absolutamente observable por todo o mundo.
Igualmente, a Administración está a poñer un sistema de información polo cal cada un poderá saber onde están os seus expedientes.
Xustamente imos por diante.
Como din os paisanos: cando vostede vai nós xa estamos de volta.
En canto ás deputacións e ós concellos nós respetámo-la súa autonomía e tratamos de coordinalos.
Vexa o Plan deportivo, por exemplo.
É un exemplo mesmo do que vostede acaba de dicir, só que xa está feito.
Pero, en definitiva, o compromiso de Ferroatlántica foi asumido esta mañá.
Tódalas partes dos convenios se cumprirán.
Naturalmente, non teña dúbida ningunha diso.
Mire, señor Sánchez Presedo, eu hoxe é verdade que fun un pouco maliño dicindo que o seu discurso foi aburrido.
Foino, pero quero recordar que eu non describín o seu discurso como fixo vostede co meu o outro día: como un discurso de despedida.
Tamén o parecía.
Estou seguro de que vostede sabe que aquí todos estamos cos nosos problemas, coas nosas representacións, coas nosas liortas, cos nosos resultados.
Pero, en definitiva, o que si somos é xente que representa un sector de ideas.
E neste momento o que estamos a asistir é a unha das máis dramáticas, fondas e profundas despedidas do final de século.
É ó final, a despedida do socialismo.
E non vou falar dos socialismos en xeral.
Pense vostede o que foi entre nós un partido, que agora parece ser que xa o de obreiro lle sobra, que foi marxista-leninista nos anos 30, que dixo: "non somos demócratas, somos socialistas".
Despois dixo "somos socialdemócratas".
Agora, hoxe esqueceuse un pouco ese tema -supoño que con boas razóns- e quere ser demócrata ou "clintoniano", simplemente.
Iso si que é unha despedida. A despedida destes días das discusións entre os distintos sectores da esquerda e das discusións cos sindicatos.
Non é una despedida, é -como diría en frase célebre o grande ese de Coiróz- Unha escura desbandada para a morte", esa é a despedida.
(Aplausos)

[4;1 de decembro de 1993;O señor PRESIDENTE]
 Gracias, señor candidato.
Ten a palabra, polo Grupo Parlamentario Popular, o señor Vázquez Portomeñe.

[4;1 de decembro de 1993;O señor VÁZQUEZ PORTOMEÑE]
 Señor presidente, señorías, teño a misión de expoñe-la postura do Grupo Parlamentario Popular, o cal implica falar de Galicia, do programa de investidura, da credibilidade do candidato e non entrar en debate cos señores portavoces dos demais grupos parlamentarios.
Fíxoo xa o señor candidato, e cumplidamente.
En todo caso, para o debate ocasión teremos.
Dito o cal, eu quero empezar por afirmar que Galicia, o 17 de outubro, acudiu ás urnas nunha porcentaxe que, polo alta, carece de precedentes nas tres eleccións autonómicas anteriores.
En segundo lugar, que nun número non igualado prestoulle aprobación a un programa e manifestouse a prol dunha persoa, de vostede, señor candidato, o cal non admite dúbidas nin debates.
En terceiro lugar, que dese xeito, elixindo programa e candidato, os galegos decidiron o seu propio camiño, decidiron os seus obxectivos e determinaron quen había de gobernalos durante os próximos catro anos.
Asinaron o papel de cadaquén, auns -reitéroo- o papel da oposición a outros o papel de gobernar. A uns o papel de conducir a Galicia, a outros o papel de criticar, de formular propostas alternativas, de decidir cando se suman ós obxectivos concretos do goberno ou a propoñen outros, ou cando se opoñen a eses obxectivos concretos.
En definitiva, con este xeito de operar é o certo que os papeis políticos dentro desta sociedade están absolutamente clarificados, pero eu non me resisto sinceramente- a deixar de sacar a colación que ante as urnas os galegos foron iguais en dignidade, en liberdade, consciencia e responsabilidade.
A súa clasificación en dous grupos: dun lado os que acabo de dicir e do outro os demais, significa maniqueísmo, significa, nin máis nin menos, que entender desigualdades que a lei non autoriza.
E teño que engadir, señorías -e é a única concesión que fago-, simplemente a referencia lonxana, que non é alusión, ó debate dos demais portavoces, que nunca trece foron máis que dezanove, nin dezanove máis ca corenta e tres.
Dito isto, os resultados, señor candidato, aínda que garantan democraticamente a súa elección, é o certo que abocan coa mesma intensidade a este debate e non só porque así o impoña, o esixa ou o demande o Estatuto de autonomía, senón porque isto é a esencia mesma da democracia.
En definitiva, contrapoñer tesituras, falar de alternativas distintas no momento álxido da historia dun país no que este tenta elixi-lo seu conductor, o seu xefe de Goberno, o seu presidente, é algo -insisto- absolutamente obrigado pola esencia mesma da democracia.
E o Grupo Parlamentario Popular -xa o anticiponaturalmente que lle vai prestar apoio íntegro, e non só por coherencia electoral, senón porque vostede ofrécenos -sinceramente- a máis alta das credibilidades como candidato á Presidencia da Xunta de Galicia.
Recordo neste intre as palabras dun ilustre portavoz da oposición ditas en momentos absolutamente análogos de principios do ano 1990, cando afirmou tallante -eu diría que entre crítico e admonitorio- que vostede, señor candidato, comparecía ante o pobo galego espido de credibilidade e que só os feitos da súa traxectoria podían encher ese baleiro inicial.
Recordo tamén a resposta do señor candidato, absolutamente dialogante e serena, cando afirmou:
"Dentro de catro anos volverannos a xulgar a todos polo que teñamos feito".
E, efectivamente, señorías, o xuício produciuse, contundente e positivo, ata o punto de que ningún demócrata o pode ignorar nin tan sequera minorar.
E a súa credibilidade ten xustamente esa raíz, señor candidato, ten non só esa raíz, senón a raíz das mesmas realidades escritas indeleblemente sobre a xeografía deste país, desta nosa Galicia, que viviu illada -é certo- durante séculos, pero que empeza a atopa-lo protagonismo que a súa propia historia demanda.
Recordo, señor candidato, posto que se nos dicía que non falabamos de dar contas, e recordo -en definitiva- para aclarar cales son os fundamentos da súa credibilidade, aqueles feitos, fitos fundamentais na traxectoria deste Goberno, como foron os das autovías, que non deixou de ser un pacto histórico, como son o entramado interno de comunicacións de Galicia, que incrementa as posibilidades de solidariedade dos galegos e moderniza o país, como son as telecomunicacións, que nos sitúan á vangarda de España e que comportan o feito sensibilizante de que os nosos fogares, por illados que estean, a pesar da nosa difícil xeografía e a pesar do espallamento, é o certo que poden ter e contar con teléfono como está acaecendo.
E son realidades a electrificación, o gas natural, os hospitais ou infraestructuras asistenciais, docentes e culturais, todo o cal integra un sumando nesta transformación de Galicia que fai que emprendese decidida o vieiro da modernidade e do progreso.
Moitos treitos e moitas etapas faltan aínda por queimar.
Pero é o certo que ese inicio fai ve-la posibilidade das metas.
E eu diría, señor candidato, que non me resisto a sacar a colación que neste ano 1993, no que 7 millóns de visitantes pisaron esta terra, que tivémo-los galegos a posibilidade de os trocar en embaixadores cando regresaron ó seu lugar de orixe para que falasen do noso nome, divulgasen este país, en definitiva que falasen das nosas tradicións, das nosas historias, dos nosos monumentos e do pródiga que foi a natureza á hora de dotar esta Fisterra europea.
Direille, señor candidato, que nos visitaron gobernantes e homes de ciencia, uns déronnos protagonismo político e outros déronnos protagonismo cultural, e que os milleiros, os millóns de visitantes aquí presentes, crearon en Galicia a esperanza de consolidarse como país turístico que, en definitiva, supón dinamización en tódolos aspectos e, especificamente, no aspecto económico, que nós non só non rexeitamos senón que buscamos con afinco, seguindo os criterios do propio discurso de investidura.
Señor candidato, eu diría que a súa credibilidade, constatada -insisto- polo xuício supremo do pobo galego, aparece tamén vigorizada por un talante de diálogo, de chamada á participación -reiterada dentro desta propia sesión-, ó diálogo e, en definitiva, á colaboración e ó compromiso, e tamén a solidariedade entre tódolos galegos.
É xustamente neste discurso onde a solidariedade aparece traducida pragmaticamente nun dos eixos que poden axudar ó rexurdir económico de Galicia. Ó aproba-lo seu discurso, señor candidato, que -en definitiva- era o programa presentado polo Partido Popular ás eleccións, unha vez traducido pragmaticamente, o pobo galego marcou xa as súas prioridades.
E xustamente a primeira desas prioridades, que aparece constatada, por certo, no seu programa de investidura, é concretamente a xeración de emprego, a loita contra o paro que se propón nunha sociedade -a nosaque a pesar de soportala en moito menor proporción cás sociedades dos seus contornos é o certo que a sente coma un mal contra o que é preciso esforzarse todos colectivamente.
É dicir, que, en definitiva, ese é o primeiro dos obxectivos, que no discurso de investidura, no programa de investidura, aparece servido co único instrumento capaz -realmente- de erradica-lo paro, capaz de loitar eficazmente contra o mesmo, que é xustamente, desde a concepción dun mercado global que impera neste mundo, a creación dunha maior productividade, o incremento da calidade, o incremento da competitividade.
Chámalle fondamente a atención ó Grupo Parlamentario Popular -concretamente- ese Plan de competitividade esgrimido no discurso con toda precisión, con toda concreción e con todo detalle, que vén significar -señor candidato-, sinxelamente, medidas de política de todo tipo, de política económica de toda índole, de política forestal e agraria, de política de pesca, de política de desenvolvemento da artesanía, de política industrial, de política de apoio ó cal significa, señor candidato, naturalmente, que tamén se pensa na investigación técnica e científica, pénsase nas infraestructuras, pénsase especificamente no solo industrial como punto necesario de asentamento deste futuro industrial que para Galicia aparecía resaltado neste programa de investidura.
Nas súas propostas hai contidos, hai claridade, hai concreción, hai creatividade e hai realismo, con todo o esforzo, con toda a exposición e con toda a brillantez que cabía esperar.
É dicir, que estas mesmas características foron trasladadas ás propostas de política social que alguén botou de menos e, sinceramente señorías, é o certo que se fixo un deseño absolutamente claro da política educacional, da política de familia, da política de deportes, da sanidade, da vivenda e da protección civil.
Quero dicir, en definitiva, que a súa idea de Galicia, señor candidato, é a idea que aniña na maior parte dos corazóns dos galegos.
Baséase na fe respecto da personalidade histórica deste país, diferenciado pola súa lingua, a súa cultura, as súas tradicións e a súa historia, que son a base da súa autonomía, e a Autonomía foi xustamente a cerna do seu discurso, señor candidato.
Direi que é unha autonomía concibida equidistantemente de independentismos trasnoitados, pero tamén de servidumes alleas ás influencias ou decisións que impiden un servicio leal ós intereses de Galicia. É dicir que, en definitiva, cando se incita á solidariedade no medio dunha España común e dunha Europa comunitaria estáse creando unha das columnas sobre a que debe asentarse, xusta e concretamente, a nosa axuda e o noso rexurdir económico, porque para garantila demándanse foros nos que se escoiten adecuadamente as voces de Galicia e, en definitiva, soen as nosas reivindicacións neses foros, vertebradores do Estado das autonomías, que deben atopar finalmente a súa estable definición.
É dicir, que a tales propósitos responden as propostas de verdadeira conversión en Cámara territorial do Senado e da creación da Conferencia permanente de presidentes autonómicos.
Responde a vigorización daqueles organismos europeos de encontro e, especificamente, do Comité das rexións.
Un e outros foros deben se-la garantía da xusticia que Galicia reclama no reparto dos fondos de investimento, tanto estatais coma europeos.
Remato, señor presidente, señorías, dicindo que o discurso constitúe unha exposición concreta e priorizada daquel programa que o Partido Popular lles presentou o 17 de outubro ós galegos.
Que nós felicitámonos, como Grupo Parlamentario Popular, de que os debates desta Cámara comezasen cunha proposta tan brillante como é ese discurso.
Que ese propio discurso é unha chamada, desde a confianza, a tódolos galegos a comprometerse na tarefa de, xuntos, levar a Galicia ó lugar que lle corresponde.
O obxectivo non é fácil nin as circunstancias son doadas, pero sabendo os obxectivos que queremos acadar, sabendo onde queremos ir e sabendo quen debe conducirnos, as metas pódense conseguir.
O Grupo Parlamentario Popular non só vai apoiala súa investidura, señor candidato, senón que desde a solemnidade desta tribuna comprometo o seu constante apoio ó programa aquí exposto, ó Goberno que vostede designe e, evidentemente a vostede como presidente dese Goberno.
No nome, tamén, do Grupo Parlamentario Popular, eu quero que as miñas últimas palabras sexan de recordo das súas constantes chamadas ó esforzo e ó traballo común de tódolos galegos a prol desta terra, e para este compromiso boto man tan só de catro versos de Pondal, pertencentes á súa eterna estrofa, á súa eterna composición, o poema "Os pinos" que din:
"Galegos, sede fortes, prontos a grandes feitos, loitade polos destinos dos eidos de Breogán".
Moitas gracias.
(Aplausos)

[4;1 de decembro de 1993;O señor PRESIDENTE]
 O señor candidato ten a palabra.

[4;1 de decembro de 1993;O señor FRAGA IRIBARNE]
 Señor presidente, moi brevemente por unha elemental cortesía que me obriga a agradece-lo apoio do Grupo Popular tan elocuentemente expresado polo seu portavoz.
Espero non defrauda-los nosos amigos.
Eles, e penso que tódolos os que están nesta Cámara, saben que non nos esperan tempos fáciles nin misións doadas e que a nobre e difícil tarefa de gobernar, a responsable tarefa de administrar, que obriga a decidir entre males buscando o menor dos posibles, é especialmente difícil en tempos que non son de abundancia.
Por iso eu, neste momento, ó asumir, se así o decide a Cámara, unha nova e importante responsabilidade, considérome obrigado outra vez a facer un chamamento xeral ó Parlamento e á sociedade galega á responsabilidade.
Non hai dúbida de que, neste momento, demandas, coma as que se escoitaron estes días, de menos responsabilidade, menos selectividade e menos exames, non teñen que ver coa situación na que nos atopamos.
Eu fago unha cordial invitación a tódolos ilustres representantes do pobo galego neste Parlamento, pero a tódolos galegos, a unha meditación conxunta e a unha acción concertada.
Imos a sucar, como dixera Camoens, mares nunca antes navegados.
Estamos nunha fin de século con serias tormentas e borrascas.
Por certo, quero recordar un veleiro galego que nos representa nestes días no medio delas, que é un símbolo de moitas cousas e que lle desexo todo o éxito.
A profundidade da crise actual vai moito máis aló das recesións do ciclo tradicional.
Pasa probablemente, por un novo contrato social.
Claro que estamos preparados para acometelo no que de nós dependa desde a nosa fisterra.
A imposibilidade de resolver os problemas con medidas sinxelas, con medidas proteccionistas dun tipo ou doutro, é algo que non podemos esquecer.
Só hai saída desde onde dixemos: no triángulo formación, competitividade e investigación, e todo iso baseado no esforzo.
Todo vai na mesma dirección.
Imos a un gran mercado global mundial con zonas integradas de libre comercio: o como surde América, a Unión Europea...
Para chegar aí, para establecernos, espéranos anos difíciles.
Temos que estar á súa altura. Polo de agora, de pronto, e gracias o bo sentido do pobo galego, imos abordalo desde unha situación política estable que nos permitirá facerlle fronte con seriedade ó que veña, con propostas serias e apoiadas.
Fago un chamamento xeral á serenidade e á prudencia.
O Goberno galego fará canto estea na súa man para defende-la nosa terra e os lexítimos intereses de tódolos galegos.
Convida a todos, neste momento, non á confrontación, senón á concertación, ó diálogo, á busca de solucións: non a posicións ríxidas ou estériles.
Faino desde un chamamento que nace dunha ilusión pero dunha responsabilidade, dunha esperanza, dunha conciencia, dun idealismo último pero que ten que apoiarse no realismo.
Imos continuar esa vella loita que un día levaran un Xelmirez, promotor da ruta xacobea, un Fonseca creador hai 500 anos da Unversidade compostelán, os condes de Andrade e de Lemos, defensores do voto en Cortes, Feixoo e Cornide, que promoveron coma ninguén a Ilustración en Galicia e en España, como panca de modernización e o desenvolvemento.
Quixera que esta última mensaxe neste debate de investidura chegase ós galegos de Bos Aires, de Caracas, de Alemanña ou de Suíza, ós de Barcelona, ós de Bilbao, os da Costa da Morte, os de Valdeorras ou da Terra Cha porque a todos devolvo gratitude e compromiso pola confianza.
Pero os cito a que, neste que vai ser ano da familia, coma unha gran familia, aquela que pensaran por primera vez en xuntar nunha visión nova Murguía e Brañas, a Xeración Nós ou tódolos mellores galegos de tódolos tempos, sexamos capaces, desde aquí, de axudar a enfrontarse cos problemas de desafío da fin de século ó servicio da cal saberemos cumprir co noso deber.
Moitas gracias.
(Aplausos).

[4;1 de decembro de 1993;O señor PRESIDENTE]
 Gracias, señor deputado.
A sesión reiniciarase ás sete da tarde para a votación.
Suspéndese a sesión.
Eran as seis e quince minutos da tarde.
Reiníciase a sesión ás sete da tarde.

[4;1 de decembro de 1993;O señor PRESIDENTE]
 Teñan a bondade as señoras e señores deputados de ocupa-los seus escanos.
Procederase á votación.
De conformidade cos artigos 92.2 e 136.6 do Regulamento, a votación será pública e por chamamento.
Procederase a sortea-lo número que corresponda á señora ou señor deputado polo que se deba comeza-la votación e seguirase por orde alfabética.
O señor vicesecretario, se ten a bondade, extraerá unha bóla.

[4;1 de decembro de 1993;O señor VICESECRETARIO (Álvarez Domínguez)]
 É o número 31.

[4;1 de decembro de 1993;O señor PRESIDENTE]
 O señor secretario da Mesa indicaranos a que deputado corresponde o número 31.

[4;1 de decembro de 1993;O señor SECRETARIO (Iribarren FernándezRogina)]
 O número 31 corresponde a don Aurelio Miras Portugal.

[4;1 de decembro de 1993;O señor PRESIDENTE]
 Procedemos ó chamamento.
A Cámara vota sobre a confianza ou non ó candidato.
As contestacións posibles son si, non ou abstención.

[4;1 de decembro de 1993;O señor SECRETARIO (Iribarren FernándezRogina)]

D. Aurelio Miras Portugal. Si.
D. Julio Montes Márquez. Si.
D. José Domingo Oreiro Rodríguez. Si.
D. Santos Oujo Bello. Non.
D. Jesús Carlos Palmou Lorenzo. Si.
Dª.
Pilar Pedrosa González de Castejón. Si.
D. José Serafín Pena Souto. Si.
D. Fernando Alfredo Pensado Barbeira. Si.
D. Manuel Pérez Álvarez. Si.
D. Tomás Pérez Vial. Si.
D. Nazario Pin Fernández. Si.
D. Jaime Pita Varela. Si.
Dª María Josefa Porteiro García.
Non.
D. Alberte Xullo Rodríguez Feijoo. Non.
D. Xosé Enrique Rodríguez Pena. Non.
D. Fernando Carlos Rodríguez Pérez. Si.
D. Dositeo Rodríguez Rodríguez. Si.
D. Francisco Rodríguez Sánchez. Non.
D. José Manuel Romay Beccaría. Si.
D. Manuel Ruíz Rivas. Si.
D. Juan Fernando Salgado García. Non.
D. Antolín Sánchez Presedo. Non.
D. Francisco Sineiro García. Non.
D. José Enrique Sotelo Villar. Si.
D. Alfredo Suárez Canal. Non.
D. Roberto Taboada Rivadulla. Non.
D. Xosé Enrique Tello León. Non.
D. Celestino Torres Rodríguez. Non.
D. Francisco Trigo Durán. Non.
D. Manuel Vázquez Fernández. Non.
D. Victor Manuel Vázquez Portomeñe. Si.
D. Guillermo Vázquez Vázquez. Non D. Xesús Vega Buxán. Non.
D. Agustín Vega Fuente. Non.
D. José Antonio Ventoso Mariño. Non.
D. José Manuel Vila Pérez. Si.
D. José Luís Alonso Riego. Si.
Dª María Antonia Álvarez Yañez.
Non.
Dª María José Ares Casal.
Si.
D. José Carlos Baños Márquez. Non.
D. Daniel Barta Quintás. Si.
D. Xosé Manuel Beiras Torrado. Non.
D. Antonio Carro Fernández Valmayor. Non.
D. Juan Casares González. Si.
D. Roberto Castro García. Si.
D. Francisco Cerviño González. Non.
Dª Fernanda Cerviño Villaverde.
Si.
D. Gerardo Jesús Conde Roda. Si.
D. José Cuíña Crespo. Si.
D. Manuel Ceferino Díaz e Díaz. Non.
D. Juan Miguel Diz Guedes. Si.
D. Pablo Egerique Martínez. Si.
Dª Olaia Fernández Dávila.
Non.
D. Juan José Fernández García. Si.
Dª Teresa Fernández Piñeiro.
Si.
D. José María Fernández Rosende. Si.
D. Manuel Fraga Iribarne. Si.
D. José Antonio Cesario Franco Cerdeira. Si.
Dª María Pilar García Negro.
Non.
D. Antonio Edelmiro Gato Soengas. Non.
D. José Giraldez Maneiro. Non.
D. Fernando González Suárez. Si.
D. Uxio Labarta Fernández. Non.
D. José Lage Lage. Si.
Dª Manuela López Besteiro.
Si.
D. José María López Noceda. Si.
D. Manuel López Outeiral. Si.
D. Emilio López Pérez. Non.
Dª María Elisa Madarro González.
Si.
D. Manuel Martínez Garrido. Si.
D. Bautista Goyel Álvarez Domínguez. Non.
D. Tomás Iribarren Fernández-Rogina. Si.
D. Miguel Anxo Cortizo Nieto. Non.
D. José María García Leira. Si.
D. Victorino Núñez Rodríguez. Si.

[4;1 de decembro de 1993;O señor PRESIDENTE]
 Ó acada-lo candidato 43 votos a favor, que supoñen a maioría absoluta desta Cámara, enténdese outorgada a confianza.
Deste resultado, cumprindo o mandado polo artigo 18 da Lei da Xunta e o seu presidente, darei conta á Súa Maxestade El-Rei.
(Aplausos).
Levántase a sesión.
[4;29 de novembro de 1993;O señor PRESIDENTE]
 Ábrese a sesión, señoras e señores deputados.
O señor secretario da Mesa vai dar lectura á orde do día.

[4;29 de novembro de 1993;O señor SECRETARIO (Iribarren FernándezRogina)]
 De acordo coa Mesa-Xunta de Portavoces, en reunión celebrada o día 16 de decembro, a orde do día desta sesión é a seguinte:
Punto primeiro.
Dación de contra dos asuntos tratados e das decisións adoptadas pola Deputación Permanente anteriores á Constitución da IV lexislatura.
Punto segundo.
Dictame da Comisión do Estatuto dos Deputados sobre a compatibilidade dos membros da Cámara.
Punto terceiro.
Designación de deputados para defende-las seguintes proposicións de lei ante o Congreso dos Deputados:
Proposición de lei de transferencia da Comunidade Autónoma de Galicia da competencia estatal en materia de portos de interese xeral.
Proposición de lei de modificación do artigo 32 da Lei xeral de sanidade estatal no relativo ó financiamento da asistencia sanitaria da Seguridade Social.
Punto cuarto. Pregunta de D. Francisco Rodríguez Sánchez, do G.P. do Bloque Nacionalista Galego, sobre os criterios defendidos polo Excmo. Sr. conselleiro de Industria e Comercio en funcións na súa entrevista co comité de empresa de ASTANO e medidas adoptadas ó respecto.
Moitas gracias.

[4;29 de novembro de 1993;O señor PRESIDENTE]
 Gracias, señor secretario.
DACIÓN DE CONTA DOS ASUNTOS TRATADOS E DAS DECISIÓNS ADOPTADAS POLA DEPUTACIÓN PERMANENTE ANTERIORES Á CONSTITUCIÓN DA IV LEXISLATURA.
(Punto primeiro da orde do día).

[4;29 de novembro de 1993;O señor PRESIDENTE]
 Ten a palabra o señor secretario.

[4;29 de novembro de 1993;O señor SECRETARIO (Iribarren FernándezRogina)]
 Señoras e señores deputados, conforme os artigos 57 e 59 do Regulamento particípolles ás súas señorías que no Boletín Oficial do Parlamento de Galicia número 9, con data 20 de decembro, dáse conta da relación de asuntos tratados e decisións adoptadas pola Deputación Permanente na III lexislatura.
Débese ter presente que tanto os deputados coma os grupos parlamentarios poderán formular obxeccións contra a vixencia dos devanditos acordos dentro dun prazo de 15 días a partir da data de hoxe.
De se produciren, daráselle-lo trámite establecido no apartado terceiro do artigo 57.
Moitas gracias.

[4;29 de novembro de 1993;O señor PRESIDENTE]
 A Cámara queda informada.
DICTAME DO ESTATUTO DOS DEPUTADOS SOBRE A COMPATIBILIDADE DOS MEMBROS DA CÁMARA.
(Punto segundo da orde do día)

[4;29 de novembro de 1993;O señor PRESIDENTE]
 Ten a palabra o presidente da Comisión do Estatuto dos Deputados.

[4;29 de novembro de 1993;O señor PRESIDENTE DA COMISIÓN DO ESTATUTO DOS DEPUTADOS (Palmou Lorenzo)]
 Señor presidente, señorías, a Comisión do Estatuto dos Deputados, nas reunións celebradas os días 10, 13 e 16 de decembro de 1993, coa asistencia de Xesús Carlos Palmou Lorenzo, presidente do Grupo Parlamentario Popular, don Alberte Xullo Rodríguez Feixoo, vicepresidente do Grupo Parlamentario do Bloque Nacionalista Galego, e don Francisco Julio Cerviño González, secretario do Grupo Parlamentario dos Socialistas de Galicia, formula a seguinte proposta:
Antecedentes.
A Comisión do Estatuto dos Deputados examinou os días 10 e 13 de decembro de 1993 a totalidade das declaracións de actividades presentadas polos deputados da Cámara para os efectos de elabora-la proposta de contabilidade encomendada.
En execución do acordo interno adoptado na reunión do día 13 de decembro, requiriuse a 19 deputados para que completa nalgún punto a súa declaración dentro dun prazo de 72 horas.
Rematado o prazo concedido na reunión celebrada o día 16, examinouse a documentación achegada e redactouse a correspondente proposta definitiva de compatibilidade cos seguintes fundamentos normativos:
Primeiro.
A Comisión do Estatuto dos Deputados, para desenvolve-lo seu labor nos termos previstos no artigo 16.2 do Regulamento, tivo en conta as declaracións presentadas e a documentación complementaria requirida ata o día 16 de decembro de 1993, a honorabilidade dos deputados subscribintes e a notoriedade pública das súas funcións e cargos.
Tivo en conta tamén que a declaración dos deputados debe referirse unicamente ás actividades que desenvolvan no momento de formularse, sen ter en conta, ou sen que teñan que terse en conta, aquelas actividades que desenvolvesen con anterioridade.
Entende a Comisión que, coa modificación legal e regulamentaria introducida na materia, xa non existe dúbida da obriga que ten cada deputado de comunicar por escrito calquera alteración ou modificación que se produza no seu status parlamentario e que teña concordancia co tema de compatibilidade funcional ou económica.
En correspondencia co cumprimento desta obriga, a Comisión, pola súa banda, asume unha función permanente de revisa-la súa situación e de manter ou modificar posteriormente a súa proposta.
Segundo.
No exercicio das súas funcións de verificación, confrontou as declaracións presentadas coas causas de incompatibilidade establecidas nos artigos 4 e 6 da Lei autonómica 8/1985, do 13 de agosto, de eleccións ó Parlamento de Galicia, e a súa concordancia cos artigos 6 e 155.2 da Lei orgánica 5/ 1985, do 19 de xuño.
Á vista dos ditos preceptos, confirmou a procedencia de acepta-la renuncia dalgúns deputados ás actividades privadas declaradas, xa que, exercendo funcións de xestión ou dirección, poderían incorrer na causa de incompatibilidade prevista no artigo 6.4 a) da Lei autonómica.
Rematado o seu labor, e por unanimidade, emite o seguinte dictame: "Os deputados electos do Parlamento de Galicia da IV lexislatura non están neste intre incursos en causas de incompatibilidade e, xa que logo, cada un deles pode exercer con plenitude os dereitos e deberes inherentes á súa acta de deputado.
Máis nada e moitas gracias.

[4;29 de novembro de 1993;O señor PRESIDENTE]
 Gracias, señor presidente da Comisión.
¿Apróbase o dictame da Comisión?
(Pide a palabra o señor Beiras Torrado).

[4;29 de novembro de 1993;O señor BEIRAS TORRADO]
 Quixera expor unha cuestión de orde ou, máis ben, unha precisión de carácter sintáctico ou prosódico.
Consiste en aclarar que o señor Rodríguez Feixoo non é vicepresidente do Grupo Parlamentario do BNG, como se desprende das manifestación feitas polo señor Palmou, se cadra por unha cuestión de orde sintática, por faltar unha coma, ou prosódica, por non dicilo adecuadamente, pero dá a impresión de que o señor Rodríguez Feixoo é vicepresidente do Grupo Parlamentario do BNG cando non existe tal cargo.
Supoño que quererá dicir que é vicepresidente da comisión pertinente.
Moitas gracias.

[4;29 de novembro de 1993;O señor PRESIDENTE]
 O señor Palmou, ¿quere poñe-la coma no seu sitio?

[4;29 de novembro de 1993;O señor PALMOU LORENZO]
 Efectivamente, señor presidente, queremos dicir que o señor Rodríguez Feixoo é vicepresidente da Comisión e representante do Grupo Parlamentario do BNG.

[4;29 de novembro de 1993;O señor PRESIDENTE]
 Posta a coma no seu sitio, ¿podo preguntarlle á Cámara se se aproba o Dictame da Comisión do Estatuto dos Deputados?
(Pausa).
Entendo que se aproba por asentimento.
Gracias.
DESIGNACIÓN DE DEPUTADOS PARA A DEFENSA DAS PROPOSICIÓNS DE LEI ANTE O CONGRESO DOS DEPUTADOS.
(Punto terceiro da orde do día).

[4;29 de novembro de 1993;O señor PRESIDENTE]
 O Congreso dos deputados ó se constituír de novo, despois das últimas eleccións xerais, declarou que permanecerían vivas as proposicións de lei aprobadas e presentadas por este Parlamento relativas á transferencia da Comunidade Autónoma de Galicia en materia de portos de interese xeral e á modificación do artigo 82 da Lei xeral de sanidade.
A Mesa do Parlamento, de acordo coa Xunta de Portavoces, entendeu e entende que é necesario que esta Cámara proceda á designación de novo dos deputados representantes da mesma para defende-las dúas ditas proposicións cando sexan tramitadas no Congreso dos Deputados.
Esta Presidencia fixo consultas cos grupos parlamentarios, cos seus portavoces, e entende que hai acordo en designar para a defensa da proposición de transferencia á Comunidade Autónoma da competencia estatal en materia de portos ós deputados don Xosé Manuel Vila Pérez, don José Antonio Ventoso Mariño e don Francisco Trigo Durán.
Se é así, pregúntolle á Cámara se se designan estes deputados e se se aproba a proposta por asentimento.
(Pausa).
Entendémola aprobada.
Para a outra proposición, que é a de modificación do artigo 82 da Lei xeral de sanidade, a proposta sería a de designa-los deputados don Fernando Carlos Rodríguez Pérez, don Francisco Cerviño González e don Guillermo Vázquez Vázquez.
Se a Cámara está conforme declarámolo aprobado por asentimento e evitámo-lo trámite da votación. (Pausa).
Quedan, entón, asignados os deputados xa ditos para as funcións que se expresaron.
Pasamos ó punto cuarto.
Esta Presidencia debe de aclarar, antes de dar paso ó trámite da pregunta, que hai presentadas e cualificadas, pola Mesa do Parlamento e en trámite de publicación, un importante número de iniciativas que se atrevería a xulgar como moi superiores ás presentadas en períodos similares doutras lexislaturas.
Non obstante, só unha iniciativa cumpría o prazo de publicidade necesaria para ser incluída nesta orde do día.
Deste xeito, inclúese que é unha forma práctica e ó mesmo tempo simbólica de acepta-lo traballo ordinario desta Cámara na IV lexislatura.
PREGUNTA DE D. FRANCISCO RODRÍGUEZ SÁNCHEZ, DO G.P. DO BNG, SOBRE OS CRITERIOS DEFENDIDOS POLO EXCMO. SR. CONSELLEIRO DE INDUSTRIA E COMERCIO EN FUNCIÓNS, NA SÚA ENTREVISTA CO COMITÉ DE EMPRESA DE ASTANO E MEDIDAS ADOPTADAS Ó RESPECTO.
(Punto cuarto da orde do día).

[4;29 de novembro de 1993;O señor PRESIDENTE]
 Ten a palabra o señor Rodríguez Sánchez para formula-la súa pregunta.

[4;29 de novembro de 1993;O señor RODRIGUEZ SÁNCHEZ]
 Señor presidente, señoras deputadas, señores deputados, entre as moitas xeneralidades ás que nos ten sometido o Estado español figura unha moi chamativa.
Contamos co único estaleiro do Estado español que ten, realmente, aplicado un veto, conforme o cal non pode construír aquilo para que o que foi fundado ó seu debido tempo: construcción de buques destinados a todo tipo de funcións, a todo tipo de mercadorías.
Realmente, esta excepcionalidade do Goberno español, que vén xa un ano despois da integración na Comunidade Económica Europea, está logrando que unha bisbarra coma Ferrolterra estea sumida nunha desolación que se xunta a outras moitas desolacións desta comarca en particular e de Galicia en xeral.
A ordenación industrial que lle entregou o Goberno español á Comunidade Económica Europea convertía os nosos estaleiros, e de forma particular ASTANO, nunha especie de crucifixos ou nunha especie de mártires dos cales aínda non puidemos saír.
Por todo isto, nas conversas que diversas institucións, e nomeadamente a Xunta de Galicia, tiveron cos sindicatos da zona, chegaron a acordos -en concreto no ano 1992, o 28 de novembro- conforme os cales a conclusión era que era necesario reabri-lo estaleiro de ASTANO para a construcción de buques, xa que a propia directiva da Comunidade Económica Europea así o posibilitaba.
n segundo lugar, tamén se facía a promesa de que había que lograr investimentos públicos, empezando polo Estado español, para usar e desenvolve-la capacidade estructural do estaleiro e que non quedase enfeudado soamente ás construccións "offshore".
E, en terceiro lugar, que as fontes de financiamento que viñan da Comunidade Europea o INI as investise realmente neste estaleiro mártir, xa que ademais viñan completar unha cantidade de 35.287 millóns de pesetas que estamos por asegurar que aínda hoxe non foron investidos na súa totalidade.
Por suposto, tratábase de mante-lo nivel de emprego requirido e mesmo de rexuvenece-lo cadro de persoal, en vista de que en Ferrol contabamos cunha man de obra moi cualificada na construcción naval.
Este tipo de promesas do ano 1992 foron aumentadas e mesmo perfeccionadas na entrevista que o entón conselleiro en funcións, don Juan Fernández, tivo cos sindicatos o 13 de novembro de 1993. Nesta entrevista, hai tres axiomas que son novidosos.
O primeiro é que se defendía a participación de capital autonómico dentro das empresas do INI, e nomeadamente dentro de ASTANO e, polo tanto, que a Xunta tivese presencia nos consellos de administración.
En segundo lugar, volvíase a subliña-la necesidade de apertura á construcción naval convencional.
E, en terceiro lugar, a capacitación e innovación tecnolóxica do estaleiro.
Coincidindo coas declaracións do señor Juan Fernández, respecto de que o ano 1994 é un ano crucial porque non é igual para Galicia contar con ASTANO que non facelo, e, por suposto, tamén dando por sentado que ata agora a causa foi a incapacidade política, en concreto da comarca -ou "da rexión", en palabras do señor conselleiro, e da nación nas miñas palabras- para lograr un cambio de política por parte do Goberno español, preguntamos, consecuentemente, en primeiro lugar: ¿está de acordo a Xunta de Galicia coas últimas afirmacións feitas polo señor conselleiro? ¿está de acordo con elas? En segundo lugar: ¿que fixo ata agora, ou que está a facer, a Administración autonómica, nomeadamente a Xunta de Galicia, para que se paralice este proceso destructivo e haxa unha coincidencia entre a práctica e as palabras da Xunta de forma que o Goberno español cambie de conducta respecto deste estaleiro?
Máis nada, señor presidente.

[4;29 de novembro de 1993;O señor PRESIDENTE]
 Gracias, señor Rodríguez Sánchez.
Ten a palabra o señor conselleiro.
[4;29 de novembro de 1993;O señor conselleiro de INDUSTRIA E COMERCIO (Fernández García)]
 Señor presidente, señorías, na xuntanza mantida co comité de empresa de ASTANO e co secretario xeral do Partido Popular de Ferrol, obviamente non só dixen iso, senón que engadín unha cousa máis.
En primerio lugar, despois de que a sétima directiva incorporase ASTANO ó "offshore" e, polo tanto, sacase da construcción naval, a empresa ten que ser pública, porque se non, nese momento desaparecería.
As obrigas adquiridas nesa Comisión por parte do Estado español e do seu representante non só indican iso, senón que do ano 1993 ten que ser positivo.
Polo tanto é unha empresa pública.
A Autonomía galega pertence ó Consello de Administración con ou sen capital.
Iso correspóndenos porque así o di o Estatuto de Autonomía.
Respecto da innovación tecnolóxica, propia para o estaleiro, non se gastaron, ó longo destes catro anos, nin 1.000 millóns de pesetas, mentres que noutros estaleiros, o de Sestao e o de Porto Real, superaron os 8.000 millóns de pesetas.
Sobre a capitalización, sobre todo, e fundamentalmente porque desde o 31 de decembro do ano 1994, no que remata a prórroga, ata o 31 de marzo do ano 1997, no que finalizan os dez anos de penuria de ASTANO, pode moi ben entrar en perdas, co cal estariamos obrigados a pechar ASTANO, porque non se pode axudar con financiamento público.
Non só iso, senón que tamén dixemos, desde un principio, tódalas forzas políticas de Ferrol: rexuvenecemento dese cadro de persoal. ¿Que se fixo? Pois mire, aquí teño un montón de cartas a través das cales, ó longo da lexislatura, tanto o presidente do Goberno coma o conselleiro deron trámite de cara a Madrid a multitude de accións parlamentarias consensuadas por tódolos grupos -e nalgúns casos abstívose algún partido¿Cal é a solución? A solución era, antes do 31 de marzo do ano 1992, que o Estado español pedise ou que volvese a construcción naval.
Non se fixo no seu período e hai que esperar a esa mesma data do ano 1997 na que xa non hai que consultarlle a Europa. É unha decisión do Estado español.
Polo tanto, o que hai que conseguir é que, durante o ano 1994, o Parlamento español se signifique positivamente colocando este estaleiro en igualdade de condicións con Sestao e Porto Real, que, por outra parte, salvo pequenas continxencias ocorridas ata agora, levan cinco anos cunha carta de pedidos tremendamente positiva.
Quero aclararlle que os 35.287 millóns de pesetas, non eran para capitalizar ASTANO. Eran para que, se se entregaba ASTANO. á sétima directiva para o peche á construcción naval -que cerrada estaba desde o ano 1984- se lle permitise a España facer compensacións noutros estaleiros públicos por esa contía, posto que a Comunidade incoara, obviamente, un expediente sobre os estaleiros públicos españois.
Non era para capitalizar ASTANO, era para autorizar pagos pendentes durante eses catro anos que estivo o expediente aberto.
Máis nada e moitas gracias.

[4;29 de novembro de 1993;O señor PRESIDENTE]
 Gracias, señor conselleiro.
Ten a palabra o señor Rodríguez Sánchez.

[4;29 de novembro de 1993;O señor RODRÍGUEZ SÁNCHEZ]
 Señor presidente, señoras e señores deputados, realmente resulta un pouco sorprendente que, desde o ano 1987, e en concreto desde o ano 1991, a comunicación da Xunta de Galicia co Goberno español respecto deste problema tan grave poida cinguirse a un cúmulo de papeis, de cartas ou de comunicados que, polo que parece, non teñen resposta, como parece que tampouco ten resposta unha proposición non de lei aprobada neste Parlamento en decembro de 1991.
Consideramos que é deber do executivo, e, por suposto, co apoio de todo o abano parlamentario que estea polo labor, tentar que o Goberno español dea contestación acaída ás nosas demandas, e non converter isto nun problema de carteo puramente burocrático e formal que nin sequera somos capaces de controlar desde esta mesma institución.
En segundo lugar, é claro que desde 1992, cando se estaba xa en posibilidade de solicita-la volta da construcción naval, segundo as directrices comunitarias, nin o Goberno español nin a Xunta de Galicia, unilateralmente -e debeu de empregar esta mesma función e este mesmo vehículo-, fixeron nada, efectivamente, para que o estaleiro volvese a construír buques.
E en terceiro lugar, se, efectivamente, o INI con estes 35.000 millóns de pesetas -que en ningún momento dixen que fosen para capitalizar ASTANO, non investiu, globalmente, esta cantidade no noso país, no noso estaleiro, habería que reivindicar, desde o punto de vista institucional, clara, contundentemente e non puramente de forma burocrática, que isto non se está a facer así.
Ó noso modo de ver, ó modo de ver do Bloque Nacionalista Galego, non basta, ou non abonda, con que nos laiemos na marxinalidade en que o Estado español coloca a Galicia, senón que hai que actuar, dunha vez por todas, de forma que a solidariedade tan cacarexada -e que mesmo desde o punto de vista do señor presidente da Xunta de Galicia se nos coloca sempre ós galegos como grande panacea- sexa utilizada dunha forma contundente.
Por iso demandamos aquí, neste momento, que haxa unha actuación conxunta e solidaria da Xunta de Galicia, deste Parlamento, das cámaras de comercio, dos sindicatos e de toda a poboación galega -especificamente da zona- para que, realmente, a mobilización popular -que si a houbo historicamente e foi máis contundente ca noutras partes do Estado español- teña unha saída política non só correcta, senón tamén eficaz.
Parécenos que por esta vía da pura declaración burocrática ou testemuñal non imos por bo camiño.
Estamos a tempo, realmente, de soluciona-la cuestión.
Non debemos de esperar a 1997, porque podemos atopar un estaleiro esmorecido, practicamente inservible e que sexa moi fácil pechar dicindo que dá unhas perdas brutais e que, ademais de dar unhas perdas brutais, xa non ten capacitación tecnolóxica ningunha para competir nese libre mercado de 1997.
Polo tanto, volvemos demandar unha acción eficaz neste sentido; desde logo, por parte do Bloque Nacionalista Galego non vai queda-la pasividade como única panacea nin a burocracia de declaracións ou de aprobacións puramente testemuñais.
Moitas gracias, señor presidente.

[4;29 de novembro de 1993;O señor PRESIDENTE]
 Gracias, señor Rodríguez Sánchez.
Ten a palabra o señor conselleiro.

[4;29 de novembro de 1993;O señor CONSELLEIRO DE INDUSTRIA E COMERCIO (Fernández García)]
 Moitas gracias, señor presidente.
Señorías, son curiosas as manifestacións que agora hai en Ferrol.
Poderiamos colle-la prensa do ano 1990, 1991, 1992 e 1993, cando, desde este mesmo lugar, este conselleiro -ás veces como parlamentario e outras veces como conselleiro- defendía estas mesmas premisas que agora defenden tódolos sindicatos e tódalas forzas políticas en Ferrol.
E non me estou a referir ó Bloque.
Desde aquí sempre se dixo a mesma cousa por parte do Partido Popular.
Curiosamente, quero recordarlles que só unha central sindical firmou no ano 1984, a reconversión naval co peche de ASTANO.
Quero recordarlles que, desde esta Cámara, determinado parlamentario -hoxe alcalde da cidade-, que agora di o contrario, defendía 2.400 postos alternativos que en tres anos ían dar. ¡Ningún!. ¿Onde van os 10.000 millóns da SIV italiana? É curioso. Agora, os que logo se acoplaron a outra central sindical reivindican para o ano 1997 -e fan mobilizacións e tratan de conciencia-la cidadanía- o que dicía desde aquí o Grupo Popular desde o primeiro día no que se consagrou o Parlamento na terceira lexislatura.
É que é curioso.
Obviamente, a última vez que se trasladou unha proposición non de lei consensuada, a proposición de Esquerda Galega e despois a proposición do Bloque, foi o 12 do 3 do 1993. Foi a última comunicación co presidente do Goberno por parte do presidente da Xunta.
É obvio que se poden facer moitas cousas.
Estimamos que, no consenso e na negociación do paquete de cousas que hai que negociar coa Administración central, esta é prioritaria.
E, nese sentido, creo que imos insistir suficientemente, porque aquí quedou claro -aínda se mofaba moita xente- que a pesar de que o estaleiro, desde o ano 1984, estaba reconvertido e non podía facer barcos, entramos na Comunidade Europea -hoxe Unión Europea- no 1986 e foi no 1991 cando demos de baixa ASTANO. Non había ningunha necesidade, xa non estaba facendo barcos, esa era unha decisión do propietario do INI. O que pasa é que facía falla poñelo alí a cambio de que nos permitisen compensar primas que había para outros estaleiros públicos.
Daquela foi unha mofa, pero se non estivese iso, hoxe podía estar facendo parte da carteira de pedidos, por suposto, dos estaleiros de Andalucía e do País Vasco ¡sen máis!, sen máis nada ca un permiso interno do Estado, sen pasa-la cota que temos asignada.
Nós seguiremos loitando nesta dirección, no último campo que sabemos: na negociación, na concertación e na presión política obvia para conseguir que ASTANO, con máis dereito ca ninguén -porque é o mellor preparado e quizas o mellor situado- poida seguir na construcción naval agora que o mercado volve emerxer de forma potente, e ó parecer permanente, durante todo o que queda de década.
Moitas gracias, señor presidente.

[4;29 de novembro de 1993;O señor PRESIDENTE]
 Gracias, señor conselleiro.
A orde do día está esgotada.
Antes de levanta-la sesión, esta Presidencia, tendo en conta as datas nas que nos atopamos, permítese desexarlles ás súas señorías bondades e felicidades nas festas que se aveciñan e convidalos a compartir co persoal desta casa e mais co do Valedor do Pobo unha copa na sala de bandeiras autonómicas deste Parlamento.
Levántase a sesión.
[4;14 de decembro de 1993;O señor PRESIDENTE]
 O señor secretario da Mesa do Parlamento vai dar lectura á orde do día.

[4;14 de decembro de 1993;O señor SECRETARIO (Iribarren FernándezRogina)]
 Señoras e señores deputados, de acordo coa Mesa-Xunta de Portavoces, en reunión celebrada o día 1 de febreiro, a orde do día desta sesión é a seguinte:
Punto primeiro.
Proposicións non de lei:
Do Grupo Parlamentario dos Socialistas de Galicia, a iniciativa de don Francisco Sineiro García e Manuel Ceferino Díaz e Díaz, sobre a adopción de medidas respecto da aplicación das cotas lácteas complementarias e da mellora das explotacións.
Do Grupo Parlamentario do Bloque Nacionalista Galego a iniciativa de don Emilio López Pérez, sobre a solicitude da non aplicación das cotas lácteas ós productores galegos e que se dicten normas para a creación da Asociación Interprofesional Láctea Galega.
Punto segundo.
Interpelacións:
De don Roberto Taboada Rivadulla e don Uxío Labarta Fernández, do Grupo Parlamentario dos Socialistas de Galicia, sobre as razóns da destitución e do nomeamento dun novo delegado provincial da COTOP en Pontevedra.
De don Alfedro Suárez Canal e don Guillermo Vázquez Vázquez, do Grupo Parlamentario do Bloque Nacionalista Galego, sobre a Fundación Hospital de Verín.
De dona María Xosé Porteiro García, do Grupo Parlamentario dos Socialistas de Galicia, sobre a aplicación e desenvolvemento da Lei de creación da renda de integración social de Galicia e previsións do Goberno galego ó respecto.
Punto terceiro.
Pregunta:
De dona María Pilar García Negro, do Grupo Parlamentario do Bloque Nacionalista Galego, sobre as funcións e actividades da Comisión Coordinadora para a Normalización Lingüística.
Moitas gracias.
(Pide a palabra o señor Rodríguez Pérez).

[4;14 de decembro de 1993;O señor PRESIDENTE]
 Gracias, señor secretario.
¿O señor Rodríguez Pérez pedírame a palabra?

[4;14 de decembro de 1993;O señor RODRÍGUEZ PÉREZ]
 Si, señor presidente.
É por unha cuestión de orde. É que, dada a similitude das dúas proposicións non de lei que se van tratar, ¿habería posibilidade de que se puidera acumula-lo debate de acordo co artigo 162.2?
Gracias.
(Pide a palabra o señor Beiras Torrado)

[4;14 de decembro de 1993;O señor PRESIDENTE]
 Gracias, señor Rodríguez Pérez.
Sen prexuício de contestar despois, esta Presidencia entende que a similitude non é total e que tería que contar co asentimento dos tres grupos parlamentarios.
Pero escoitemos antes ó señor Beiras que pedía tamén a palabra.

[4;14 de decembro de 1993;O señor BEIRAS TORRADO]
 Si, señor presidente.
É para unha cuestión de orde.
En primeiro lugar, xa que foi suscitada a cuestión de orde que acaba de expoñe-lo señor Rodríguez Pérez, pois xa aproveito tamén para que o noso grupo tome postura da petición.
A min estráñame que se consideren tan similares, por parte do Grupo Popular, as dúas iniciativas, dado que hai unha emenda do Grupo Popular á iniciativa do Grupo Socialista e en cambio non a hai á do Bloque; nin sequera a mesma emenda é para os dous.
Polo tanto, deben ser bastante distintas para vostedes mesmos cando emendan unha e non a outra.
É o que me parece a min.
Polo tanto, os propios feitos cantan.
Alteración da orde do día.
Outra cousa é que eu quería presentar unha cuestión de orde.
Quixera solicitar da Presidencia da Mesa que, se fose posible e se houbese aquiescencia polos demais grupos parlamentarios, precisamente debido a que hai unha emenda do Grupo Popular á iniciativa do PSOE e non a hai á do BNG, e se cadra incluso podería ocorrer que o Grupo Socialista examinase a emenda e pensase que era aceptable, fose debatida primeiro a proposición non de lei do Bloque, á que non hai emendas, e despois fose debatida a do Grupo Socialista.
Non é unha cuestión fundamental para nós, pero pareceríame máis lóxico repecto do que, efectivamente, ocorre aquí.
Hai unha inciativa do Bloque, que é a segunda da orde do día, e hai unha primeira do PSOE, que ten unha emenda do Grupo Popular, a nosa non a ten.
Entón, eu presento esta cuestión de orde, simplemente por se iso pode facer máis lóxico o debate, pero non fago fincapé no asunto.
Gracias.

[4;14 de decembro de 1993;O señor PRESIDENTE]
 Gracias.
Máis ca unha cuestión de orde é unha petición que esta Presidencia escoita gustosamente.
A alteración da orde do día esixe escoita-los grupos.
Ten a palabra o Grupo Socialista para tomar postura sobre esta petición.

[4;14 de decembro de 1993;O señor DÍAZ E DÍAZ]
 Señor presidente, nós, en principio, non teriamos ningún problema en que se xuntasen as dúas proposicións, aínda que o obxecto das mesmas e a filosofía é bastante diferente, diría que case radicalmente diferente.
Non teriamos ningún problema ó respecto, pero se hai algún grupo que se opón, nós non lle poñemos ningún problema á alteración.

[4;14 de decembro de 1993;O señor PRESIDENTE]
 Gracias.
Ten a palabra o Grupo Popular que xa manifestara a súa postura en canto á acumulación; pregúntolles agora sobre a alteración.

[4;14 de decembro de 1993;O señor VÁZQUEZ PORTOMEÑE]
 Señor presidente, non hai ningunha dificultade en que se altere a orde do día.

[4;14 de decembro de 1993;O señor PRESIDENTE]
 Entendo, entón, que, contando coa vontade dos tres grupos parlamentarios, que é o Pleno desta Cámara, se altera a orde do día.
Esta Presidencia entende que non debe de utiliza-la súa perrogativa, que é da Presidencia, de acumular e altérase a orde do día.
Pasamos a debater, en primeiro lugar, o punto primeiro.
PROPOSICION NON DE LEI DO G.P. DO BLOQUE NACIONALISTA GALEGO, A INICIATIVA DE D. EMILIO LÓPEZ PÉREZ, SOBRE A SOLICITUDE DA NON APLICACION DAS COTAS LACTEAS ÓS PRODUCTORES GALEGOS E QUE SE DICTEN NORMAS PARA A CREACIÓN DA ASOCIACIÓN INTERPROFESIONAL LÁCTEA GALEGA.

[4;14 de decembro de 1993;O señor PRESIDENTE]
 Esta Presidencia quixera, se me permiten, facer unha explicación, e é que o Regulamento establece que para a tramitación das proposicións non de lei haberá unha rolda para o autor da proposición, seguida dunha rolda dos grupos emendantes e a seguir dos grupos non emendantes.
Di literalmente o Regulamento: “preguntaráselle a seguir ó autor da proposición a súa postura sobre as emendas”.
É un tema que a min me gustaría debater con máis tempo e calma na Xunta de Portavoces, pero pediría que esta última rolda non se utilizase como réplica para non obrigar a esta Presidencia a conceder unha dúplica; é dicir, que se se utiliza se saiba que despois dunha réplica pode e ten que vir unha dúplica Ten a palabra o señor López Pérez.

[4;14 de decembro de 1993;O señor LÓPEZ PÉREZ]
 Boas tardes, señoras e señores deputados, señor presidente.
“Agora, agora” é un programa brodio que se emite na capital do impero, desde unha emulación de castelo feudal, para a vergoña de tódolos galegos e galegas.
Pero non se estrañen as súas señorías se calquera día comeza como segue: “Agora, agora que o leite é un producto fortemente demandado nos mercados internacionais; agora agora que o consumo de derivados lácteos vai en aumento no Estado español; agora, agora que as explotacións galegas son fortemente competitivas á hora de producir e mais de vender; agora, agora que as industrias lácteas galegas non dan abastecido a demanda que se lles presenta; agora, precisamente agora, que o Ministerio de Agricultura fai chantaxe ameazando con impoñer cotas; agora, precisamente agora, ¿non lles parece ós nosos que os nosos gobernantes fan o gilipollas se aceptan esa chantaxe? Non se estrañen as súas señorías de que a presentadora do programa empregue termos do diccionario secreto do seu nobel cónxuxe.
Non hai ningunha razón nestes intres para defende-la aplicación de cotas á producción láctea en Galicia. ¿Producen excedentes as explotacións galegas?, ¿foron fortemente subvencionadas?, ¿cultivamos intensivamente para a producción láctea grandes extensións de terreo?, ¿temos explotacións de tipo industrial?, ¿estamos creando conflictos nos mercados internacionais?, ¿o modelo defendido por Maastricht e polo GATT ofrécenos outras alternativas de actividade distintas?, ¿hai algunha lei que prohiba traballala terra que está ó ermo ós que non teñen outra cousa de que vivir?, ¿que excedentes pode crear Galicia cun 1.800.000 toneladas fronte ós 25 millóns de Francia ou os 27 de Alemaña?, ¿que superproducción pode crear unha explotación agraria galega cunhas axudas medias de menos de 100.000 pesetas ó ano fronte a 4 millóns de axudas a unha explotación holandesa?
O BNG non ve razóns de peso para que as súas señorías non poidan votar a favor de que se supriman todas aquelas leis que se dictaron ultimamente e que pretenden implantarlle unha limitación ó mercado do leite en Galicia.
Ese é o primeiro punto da nosa proposición non de lei.
Aquí, a esta Cámara, non viñemos para acatar mansamente as leis de Bruxelas; aquí non viñemos para rezar, para iso xa estivo o Xacobeo; viñemos para facer leis xustas e defende-la cidadanía galega.
Se están en contra dos intereses de Madrid ou de Bruxelas, que cambien eles as súas normas.
Os galegos e galegas tamén temos dereito a vivir.
O señor Solbes dicíanos a representantes do sector lácteo o día 18 de febreiro aquí, en Santiago, que se non queriamos cotas tragariamos precios baixos.
Falloulle o ordenador ó señor Solbes.
Somos competitivos en precios con Europa, por iso queren estrangularnos con cotas.
Defende-las cotas, señor Fraga, non é defende-la competitividade nin o libre mercado, é todo o contrario, é defende-la desigualdade competitiva, é pechárlle-los mercados a uns para que outros, aínda que teñan peores condicións, poidan producir e vender.
As multinacionais, vostede e Felipe González están a secuestrárno-los nosos dereitos de producir e vender sancionando os productores de leite e convertendo a actividade de producir leite nun delicto.
Se tivesen tanto interese co narcotráfico non habería tantos dramas como hai.
A orde ministerial do 8 de xullo de 1993 converte as industrias en responsables subsidiarias do cobro da supertaxa, impídelles comerciar cos productores e teñen que facer de policía fiscal.
Na sesión de investidura dixo vostede, señor Fraga, que había que traballar; os labregos xa queren traballar, pero vostede non os deixa.
Vostede e mais Felipe González póñenlles unha pistola na testa ás industrias e estas póñenllela ós labregos.
De momento as industrias foron sensatas e saben que se liquidan os labregos eles tamén morrerán.
A súa si que é unha folga xeral e non a do 27 de xaneiro.
A súa folga é xeral, salvaxe e irreversible. ¿O señor conselleiro podía calcular canto é o capital que se perde por cada explotación ou industria que se pecha? ¿Poden dicir cantas horas suman as folgas xerais que vostedes promoven? A vostede, señor Fraga, acaban de darlle, coido que moi merecidamente, o título de cabezón do ano.
Como siga por ese camiño darémoslle tamén o de promotor da vagancia.
Os labregos modélicos para vostede non son os que traballan, son os que abandonan.
Ademais destes títulos posiblemente lles poderiamos impoñer, a vostede e colexiadamente ó seu Goberno, o de promotores da delincuencia fiscal, xa que están obrigando a vende-lo leite “en negro”, -¡tremenda aberración biolóxica por riba!- e tamén o de promotores de evasión de divisas.
Un só dato: o día 1 dos correntes, en COMPLESA (Lugo) entran dúas cisternas portando 200 mil litros de leite de Alemaña a 80 pesetas litro.
Non eran grandes as cisternas, era cativo o leite.
Viña concentrado á proporción de 5 por 1.
Vistas así as cousas, o mellor que pode facer un goberno que se precie de tal é poñer a disposición dos axentes do sector lácteo tódolos medios -xurídicos, fiscais, crediticios, lexislativos ou de calquera índoleque teña para consolidar un sector clave na nosa economía, en defensa do propio sector e mais doutros intimamente relacionados con el: comercios, servicios etc.
O BNG ten moi claro iso, por iso propoñemos a continuación que se cree unha asociación interprofesional láctea de Galicia, que se forme un contrato no cal non haxa ningún tipo de compromiso entre productor e industria que non sexa a libre compravenda dese producto, leite líquido de vaca, e, por outra banda, que vostedes, que teñen presupostos e xente con que facelo, lles paguen a calquera labrego, sindicato ou organización que queira recorrer os recursos e os trámites xurídicos que queira levar contra Madrid ou contra Bruxelas.
Non é tan comprometido iso; eu creo que os compromete máis ir a unha manifestación ou a unha algarada á Coruña, como dicía o portavoz do seu grupo, do Grupo do Partido Popular.
Non o mandamos ir a ningunha algarada, simplemente que utilice os recursos xurídicos que ten o Goberno galego para recorre-lo mínimo, como nos dicían vostedes ás veces no tema da cota empresarial. ¿Vostedes acudiron á lei -eu pregúntolles- para recorrer contra as cotas? Si, o señor Cacharro si, o que pasa é que eu non sei se teñen un PP en Lugo e outro en Santiago; a ver se despois aquí tamén temos fraguistas e cacharristas e ó mellor non se poden rir dos deste lado. ¡Vaian tomando medidas nese aspecto! Eu sei que ó señor conselleiro de Agricultura lle gustan moito os números; ben, pois voulle dar números, números vivos, ou sexa, ecolóxicos.
O señor Portomeñe sabe que os números deben ter contido, porque os números sen contido son coma os pelegríns sen cartos, ¿sabe vostede? Vostede, señor conselleiro, é dunha comarca vitivinícola e coincidirá comigo -a vostede tamén lle gustan eses números, porque os nomeou aquí hai pouco- en que trece megos de uvas son máis ca 19 acios, e 19 acios non son menos ca 43 bagos.
Vostede e mailo señor presidente da Xunta falaron de 20.000 explotacións de leite con 75.000 quilogramos de cota.
Non me interesa se sobra ou falta cota neste caso, falo de números vivos.
Segundo os estudios da propia Xunta, sobran, como mínimo, 54.000 explotacións que, multiplicadas por catro membros, dan 216.000 bocas, e se ademais se aplica a política de natalidade da conselleira de Familia, Muller e Xuventude podemos pasar a 400.000 bocas en pouco tempo.
Vostede, señor Fraga, a practica-lo desemprego e a conselleira a predica-lo autoemprego.
Eu non sei se o señor Cacharro en vez dunha conselleira lle metería unha bomba.
Nunca mellor caída tivo aquel dito popular: “Xa eramos poucos e pariu a conselleira”.
¿Que futuro lles vai presentar a estes centos de miles de persoas a Comunidade Económica Europea co seu programa de política agraria común?, ¿que futuro lles vai presentar vostede ós excedentes, señor Fraga?, ¿vai facer outro Xacobeo para que recen?, ¿acaso crearía a Consellería do Interior para resolvelos problemas do sector lácteo?, ¿encomendaralle vostede á Policía Autónoma a solución deste problema? Teña en conta que os inspectores pescarán os labregos con leite negro, que é algo máis grave cá medida dos chinchos.
Neste problema xa están expurgadas tódalas opcións, señorías.
Non queda máis que dicir: ¿cotas si ou cotas non? Non se pode desvincula-la taxa, a supertaxa ou a taxa suplementaria do que son as cotas.
E voulles poñer un exemplo.
Se no corredor da vía rápida -que o señor Cuíña coñece- que vai de Escairón alá a onde van vostedes rezar unha vez o ano, ó Faro alí, á saída de Escairón, que xa sabe como quedou o firme-, se pon unha limitación de 60, pero como é campaña electoral e hai moito que facer un determinado coche oficial pasa a 180 e Tráfico de Monforte párao e sanciónao por supera-lo límite que indica o sinal, non é coherente que digan que non están de acordo coa sanción e que vaian ó xefe de Tráfico da Coruña para que lles cambie o informe, como se fixo noutro caso, e sen embargo digan que está ben a lei, que se admite perfectamente a Lei de tráfico, as normas que regulan que non se pode pasar de 60. Non se pode estar, pois, a favor da regulación do mercado, a favor das cotas, a favor da política agraria común e dicir agora demagoxicamente que se está en contra da supertaxa.
As nosas propostas son coherentes, honestas e reivindicadas masivamente non só polos electores do BNG senón tamén polos electores, señores do PP. O secretario xeral de Xóvenes Agricultures, que non é do BNG, reclamaba o outro día a creación urxente da Interprofesional, o de Unións Agrarias tamén e as cooperativas ameazan con segui-lo camiño de Mondigoleite ou Xallas se segue a política de cotas.
As industrias galegas precisan leite e estabilidade.
¿Cales van ser, se seguimos por este camiño, as empresas de interese galego para as que tantas partidas destinan nos seu presuposto?, ¿ou é que lles impide o libre mercado que haxa un contrato renovable cada ano entre productores e industrias, como nós propoñemos?
¿Non quererán vostedes, señores do PP e do PSOE, ter atemorizados os productores e as industrias para que desistan da producción, e esa non será a razón de non querer criar marcos estables de negociación? ¿Non serán acaso vostedes, á parte de presuntos promotores da vagancia, da delincuencia fiscal e da evasión de divisas, tamén presuntos axentes de desestabilización social?
Por se estas razóns non o convencen, señor Fraga, voulle recordar algo que parece que vostede ten moi claro.
Atenda os datos. O vicepresidente da UNICEFEspaña, Francisco González Bueno, asegura que uns 250.000 nenos morren tódalas semanas no mundo debido á pobreza e á fame. ¿O GATT e Maastricht son para internaciona-la comida ou para internacionalizala fame? Eu pregúntome, señorías, quen é máis terrorista, o que mata dun tiro ou o que crea as condicións políticas e xurídicas para ir matando de fame e de miseria a moitos. ¿Hai decretos ou directivas da Unión Europea ou do GATT que lle poñan cotas á producción de munición ou bombas? ¿Viron vostedes nos medios de comunicación, coa honrosa excepción de A nosa terra, algunha referencia ós múltiples países que están vendendo armamento para a ex-Iugoslavia?
Deberían de estar agradecidos, señores do PP, de que lles esteamos dando argumentos para que cando vaian a Madrid ou a Bruxelas vaian con algo máis de autoridade.
O catecismo do padre Astete creo que mandaba comungar por pascua florida.
O señor conselleiro e o señor presidente da Xunta de Galicia foron a Madrid hai pouco; coido que foron comungar, comungar con rodas de muíño.
Foron por pascuas e viñeron máis contentos cás susoditas.
Fáltanos saber quen vai paga-la penitencia, ¿os labregos, as industrias, a Xunta...? Non esqueza, señor Fraga, que os que hoxe votan e consensúan aquí con vostede, dentro de pouco subirán a esta tribuna e nos pedirán cartos do peto a todos para paga-la supertaxa.
O día 7 de xullo do 92 vostede recordará que nunha xunta do sector lácteo me dixo que do que había que ter no medio das pernas -por falar de xeito eufemístico-, ninguén máis ca vostede.
O outro día, cando foi á Moncloa, debeunos deixar colgados en Puerta de Hierro, se é que de algo serven os ditos órganos de xestión no que se refire ás cotas do leite.
A próxima vez pode levar o boi do meu veciño do Falagueiro que, verbo dese artigo, dispón dun bo patrimonio.
Só quero facerlle un encargo para rematar.
Se non se lembran os señores do PP, vaillo lembra-lo señor Ceferino.
Teño un encargo expreso, señor Fraga, dun empresario do leite en quebra, de Escairón -chámase Mario e non é do BNG-, de que lle pregunte a vostede a ver cando lle contesta a unha carta que lle remitiu na campaña electoral na que lle advertía de que había moitos labregos ós que se lle debían cartos do leite.
En Escairón deixaron débedas Galvisa, Provalesa, MAFER e Quesalva; á Cooperativa Codeira débenlle trinta e tantos millóns, á Cooperativa Tierra Llana corenta.
. Estes argumentos son abondos para defende-la nosa derradeira proposta.
Xa que nos presupostos non incluíron vostedes fondos para pedrazos, riadas nin lobos, a ver se facemos un fondo para paga-las quebras e as desgracias dos caciques.
Como ve, señor presidente, chegoume o tempo para o tema.

[4;14 de decembro de 1993;O señor PRESIDENTE]
 Moitas gracias, señor López.
Non habendo emendas presentadas a esta proposición, os grupos parlamentarios teñen roldas de dez minutos para intervir.
Ten a palabra o señor Sineiro García polo Grupo Parlamentario Socialista.

[4;14 de decembro de 1993;O señor SINEIRO GARCÍA]
 Señor presidente, señorías, agora, señor López, agora imos debater na ágora, na praza no Parlamento, a interpretación que eu estimo darlle ó debate desta tarde.
É verdade, e xa o dicía o señor Díaz, que son dúas proposicións non de lei, a súa, a que representa ó BNG, e a nosa, a do Partido Socialista, sobre a mesma materia, sobre os problemas actuais na producción de leite derivados da aplicación das cotas, pero, ben lle é verdade, que cunha filosofía radicalmente diferente.
Partimos, quizais, dunhas coincidencias.
O Grupo Parlamentario Socialista considera que a producción de leite é un sector clave, é un sector de producción estratéxico dentro do conxunto da agricultura e mais da economía galega, e, polo tanto, o Grupo Parlamentario Socialista defendeu sempre e vai continuar defendendo, no futuro, con toda a súa forza, pero con propostas realistas, os intereses claves e estratéxicos da producción de leite no conxunto da economía galega.
E non por presentar propostas que se consideran que poden ser máis radicais se fai a mellor defensa duns intereses.
A min recordábamo certo exemplo, que ante unhas negociacións sobre o precio do leite, había dúas posturas ben diferentes: cando o que se trataba era de supera-lo listón das 40 pesetas por litro que se pagaban naquel entón, había unha proposta que, ó mellor, vostede pode considerar demasiado frouxa na que o interese era tratar de subi-lo listón o máis próximo posible ás 45 pesetas; e había tamén outra proposta, coa que, ó mellor, vostede se pode identificar máis, na que querían un precio mínimo de 70 pesetas por litro.
Pois eu téñolle ben claro que a mellor defensa dos intereses dos gandeiros nese momento, nunhas relacións co grupo de industrias que lles mercaban o leite, probablemente non se lle situase na segunda proposta e na segunda alternativa, na que, é posible que nin tan sequera houbese debate.
Nese sentido, eu penso que coas debidas diferencias se poden encontra-las discrepancias que existen entre o seu grupo e mailo noso.
Vostede convirá comigo en que eses dous representantes de gandeiros podían ter tanto interese calquera deles en defende-los seus propios intereses; pois eu dígolle que, polo menos, o Grupo Parlamentario Socialista, sen poñer en descrédito ningún ápice do que pode se-la defensa das súas propostas, o que lle pide é o mesmo tipo de respecto.
O Grupo Parlamentario Socialista estalle a defender coa mesma forza có seu grupo o que se consideran intereses claves e intereses estratéxicos da producción de leite en Galicia, pero faino cunha diferencia, nós tratamos de facer propostas realistas, propostas que se poidan levar a adiante, e o noso éxito, o éxito das nosas propostas, a confianza que podemos xerar entre o conxunto dos cidadáns galegos e, en particular, do gandeiros galegos, non se trata nas propostas iniciais, senón nuns resultados, en ver se avanzamos.
Nós pensámolo e dicímolo claramente coa forza dos feitos.
Fronte ós que presentaron a integración na CEE como un verdadeiro desastre, nós podemos dicir, sete anos despois que, en concreto, un sector que se consideraba e se segue a considerarse sensible, tanto da competencia directa coma da regulación do mercado, como é o leite, está radicalmente mellor ca en 1986. Como despois poderei apuntar na proposición non de lei do Grupo Parlamentario Socialista, mentres que daquela se recollían en 1986 uns 1.200 millóns de litros, agora, en Galicia -e é un mérito do conxunto dos galegos de Galicia-, recóllense algo máis dos 1.700 millóns de litros nunhas condicións radicalmente diferentes tanto de calidade coma de procesado polas industrias.
A importancia, ó meu entender, da defensa dos intereses estratéxicos, como do leite, está en avanzar, en xerar confianza e en conseguir uns logros nun bo camiño, non en presentar propostas que, ó mellor, nin sequera se poden manter pola base, porque a nosa vía é o diálogo.
Nós sabémo-las dificultades que pode haber na competencia dentro dun marco europeo, pero tamén lles dicimos que non entendemos ningún modelo que sirva para seguir pechados, non o entendemos, xa non sería posible.
Nós non quereriamos vivir ás costas da integración europea, pero ata os recentes acontecementos dos acordos do GATT farían inviable calquera solución dun país que vivira ás costas dos outros.
Iso é o que eu lle digo: a forza dos feitos e do realismo.
Dígannnos vostedes a súa alternativa, unha alternativa razoable e realista que se poida contrapoñer a isto, porque a mellor defensa moitas veces faise pola vía do diálogo, da negociación.
Quizais os problemas veñan, ó mellor, duns puntos de vista radicalmente diferentes.
Nós non consideramos ningún acordo fixo e inamovible para o futuro, senón que consideramos unha vía de entrada na que pouco a pouco se poidan ir sucesivamente consolidando as posicións.
Teña ben claro que a posición do noso grupo é conseguir e sustentar unha producción de leite competitiva, apoiando os cambios necesarios tanto nas relacións interprofesionais coma na elaboración dos productos lácteos, e nós estamos a favor das alternativas positivas.
Ese é o principal sentido da nosa proposición non de lei que debateremos a continuación.
Hai algúns feitos, como os elementos das interprofesionais e dos contratos do leite, que quizais nós poderiamos discutir e debater se fose posible; non vale simplemente con falar do enunciado das asociacións interprofesionais ou dos contratos, porque o que nós queremos é debater sobre posibilidades, sobre que tipo de asociación profesional convén, porque existen marcos ben distintos das interprofesionais.
Vostede unicamente enuncia o título, pero, ¿que tipo de representación haberá?, ¿sobre que ámbitos de actuación?, ¿sobre a producción?, ¿sobre a calidade?, ¿sobre o mercado?, ¿sobre a promoción exterior? Iso é o que nós quixeramos, precisamente para poder xuntarnos e debater un camiño común para logo tratar de apostar e de apoiar propostas en positivo.
Polo tanto, esa é a razón pola que lle digo que o noso Grupo Parlamentario Socialista non pode votar a favor nos termos en que está presentada a súa proposición.

[4;14 de decembro de 1993;O señor PRESIDENTE]
 Gracias, señor Sineiro.
Ten a palabra o señor Rodríguez Pérez polo Grupo Popular.

[4;14 de decembro de 1993;O señor RODRÍGUEZ PÉREZ]
 Gracias, señor presidente.
A verdade é que é difícil para este portavoz ter que responderlle ó señor López por dúas ou tres razóns que xa tiven ocasión de dicirlle hoxe nas dúas ou tres intervencións que tiven e que teño que volverlle recordar.
Primeiro, vostede segue co seu discurso, que é un mitin permanente.
Vostede séntese, e actúa aquí, como o representante de Comisións Labregas e séntese nun mitin ante labregos -con todo o respecto que lles teño ós labregos, porque me criei entre eles-.
Pero estamos no Parlamento de Galicia, señor López.
Non estamos nun mitin de Comisións Labregas, punto un.
Punto dous: vostede vive nun país imaxinario.
Díxenllo o outro día.
Vostede vive en Babia, non vive en Galicia.
E é así porque ignorar que Galicia está no noroeste de España, que formamos parte do conxunto do Estado español, que formamos parte da Unión Europea, que nos obrigan os acordos do GATT, é estar en Babia, é non vivir neste país, é fuxir da realidade.
E moito máis aínda: cando hoxe vostedes, cun grupo numeroso neste Parlamento, están presentes nas institucións, aquí mesmo, nunha revista que citou vostede, A Nosa Terra, di: “Na CEE confían en que calemos porque a clase política está comprada”.
Dío o señor Beiras.
O señor Beiras foi hai pouco o seu xefe político, o portavoz.
Estivo en Bruxelas e están falando de participar nas eleccións ó Parlamento Europeo.
Vostede ignora que existe iso.
Déixense de practicar ese dobre discurso.
Iso pode estar ben cando vostede intente dicirlles iso ós labregos para alporizalos, ademais de todo o que dixo aquí, pero non poden practicar un dobre discurso cando vostedes participan nas institucións, cando vostedes pretenden ir a Europa.
Negan a existencia de Europa. ¿Como se vai nega-la existencia de cotas? ¿Como se vai nega-la existencia da supertaxa? ¿Como se vai nega-la existencia de tantos e tantos acordos e compromisos que están aí? Eu admito que vostede teña unha postura moito máis radical cás nosas ou tamén posturas que incluso ás veces vaian máis aló do que nós pensamos que poidan ir, pero nega-la realidade, fuxir da realidade, é facerlle un fraco un favor a este país.
No seu discurso, señor López, dixo tal cantidade de desatinos que é difícil contestalo.
Raiou de verdade -e non é a primeira vez- no esperpéntico.
Eu penso que por ben deste Parlamento debería intentar cambiar de discurso.
Teño que facer unha breve matización sobre por que non fixemos unha emenda á proposición non de lei de vostedes.
Pois mire, o señor conselleiro compareceu a petición propia porque é un tema que lle preocupa ó Goberno galego, que lle preocupa ó conselleiro, que lle preocupa ó señor presidente, porque para iso foi entrevistarse co presidente do Goberno central, xa que ten a responsabilidade ante un problema seguramente dos maiores que ten o noso país.
É a súa obriga institucional facelo, pois, como digo, incluso parece que vostedes non ven ben esa postura: que o propio Goberno se interese nese tema.
Para nós é un problema da máxima importancia.
Aí están tódalas negociacións do propio conselleiro, do propio presidente.
Nesa comparecencia do conselleiro pactamos co Partido Socialista unhas propostas de resolución.
Logo, con motivo das propostas do señor Sineiro sobre o debate da proposición non de lei falaremos dese tema.
Con vostede foi imposible. Eu digo aquí con orgullo e con humildade -tamén podemos estar orgullosos- que témo-la maioría suficiente nesta Cámara para sacar adiante calquera proposición; pero ante problemas desta envergadura temos tamén a suficiente humildade para pedi-lo apoio de todos para poder negociar ante as instancias do Goberno central e mesmo ante as instancias europeas.
Fixémolo naquel momento.
Vostede non quixo entrar, non quixo pactar, non quixo consensuar nada, por iso lle teño que dicir ó seu portavoz que hoxe non fixemos ningunha emenda.
Fixémolas á proposición non de lei do Partido Socialista porque si houbo un acordo cedendo cada un o que tiña que ceder en prol de conseguir uns resultados dun apoio á loita que estamos a ter para o incremento de cotas e para non pagar esa supertaxa que vén motivada pola aplicación das cotas lácteas da campaña 93-94.
Eu só lle quero dicir unha cousa: poñer a don Manuel Fraga de prototipo da vagancia é vivir nun mundo totalmente irreal, porque se algo ten este presidente, que coñece todo o mundo, é a súa capacidade de traballo e as horas que dedica a traballar.
Iso indícalle, desde aí para abaixo, moitos máis insultos e descualificacións que verteu cara a membros deste Goberno, que quedan totalmente descualificados cara a súa persoa só por esa opinión que vostede deu acerca do presidente.
Teño que cinguirme, aínda que vostede non fixo porque falou de todo -falou de mil cousas- á súa proposición non de lei.
Retomando outra vez o principio, teño que ler -xa que a Cámara ten que informarse- o que pide.
Vostede non falou nada da súa proposición non de lei.
Vostede pide “solicitando ó Goberno do Estado a derrogación do Real decreto 1319/92 polo que se establecen normas específicas para a aplicación do réxime da taxa suplementaria no sector do leite e dos productos lácteos, a derrogación, así mesmo, ...” -en fin, de tódalas ordes que a vostede non lle gustan-. “Proceder xudicialmente -fíxese bencontra calquera norma que limite a producción máis aló de 100 toneladas”. Ben, podería dicir de 1.000, porque ese é outro tema e dígollo, ó señor Sineiro -e coincido con el- que ás veces do que se trata e de dicir a ver quen defende máis o labrego.
Na súa proposición poderiamos engadir que lle desen un millón por vaca a cada labrego. ¡Home!, encantaríanos e eu sería o primeiro, pero é que pedir utopías... pedir algo sabendo que non se pode facer é facerlle un fraco favor a este país.
Entendémonos. Como temos responsabilidades de goberno hai acordos, é preciso consensuar e aí están esas negociacións.
Iso é o que se está a facer.
Vostede presenta unha proposición non de lei que é inviable en tódolos seus aspectos agás un no que di:
“Crear no prazo de seis meses a Asociación Interprofesional Láctea Galega, que estará formada paritariamente por representantes do sector productor e mais do sector industrial”. “Debe de saber vostede porque me parece que tiveron conversas co ministro de Agricultura, e esa tese está en Madrid, eu téñoa aquí- que na súa comparecencia o señor Alvero di:
“Desde mi punto de vista el proyecto más importante, que está en fase de consulta con las organizaciones profesionales y responsables de las comunidades autónomas y espero poder cumplir en fechas próximas, es el Proyecto de ley de la interprofesión”.
Ben, pois, evidentemente, tan pronto se aprobe esa lei de bases é compromiso do señor conselleiro -seino porque o anunciou- levar adiante esa lei da Asociación Interprofesional Láctea Galega.
Pero non se fará, evidentemente, no prazo que pon vostede porque está a expensas de que se aprobe o proxecto de lei en Madrid.
O demais é todo puramente demagóxico, señor López, e non vivir, como lle dicía antes, neste país, é seguir en Babia.
Voulle dicir con humildade, como remate da miña intervención, o mesmo que dixo un día aquí o señor Cuíña cando propuxo un acordo para algo que realmente era fundamental para o noso país: as autovías.
Sumáronse tódolos grupos.
No tema do leite, que nós consideramos que seguramente é hoxe o tema máis importante que se lle presenta ó noso país, ofrecemos tamén un acordo.
O mesmo que fixemos e que aceptou o Partido Socialista vólvollo ofertar a vostedes.
Pero sempre tendo ben entendido que consensuar non é impoñer.
Non llo digo desde a arrogancia do grupo maioritario que somos, dígollo desde a humildade dun grupo que ten a maioría, que considera que este problema é para Galicia moi importante e que mantivo unha postura coherente sempre de defensa do incremento de cotas.
Vostede falou antes de manifestacións.
Mire, eu non son partidario, nin tampouco o é o noso grupo, das manifestacións.
Creo que hai outros métodos para resolve-los problemas; sen embargo, eu persoalmente pódolle dicir que xa no ano 1987, cando se creou a Plataforma da Defensa do Sector Lácteo, acudín a unha manifestación á que foron practicamente tódolos partidos, e tamén agora á que convocou a Mesa para a Defensa do Sector Lácteo, porque non descartamos, ante un problema desta envergadura, ningunha solución que nós coidemos que poida servir para poñerlle solución a este problema.
Máis nada, señor presidente.
Moitas gracias.

[4;14 de decembro de 1993;O señor PRESIDENTE]
 Gracias, señor Rodríguez Pérez.
(Pide a palabra o señor Beiras Torrado)

[4;14 de decembro de 1993;O señor BEIRAS TORRADO]
 Señor presidente, en primeiro lugar quero facelle unha pregunta á Mesa.
Non sei se conforme ó novo Regulamento, ou Regulamento reformado, cabe unha puntualización respecto da miña presencia en Estrasburgo, porque entón, evidentemente, eu podería reclama-la palabra por alusión.

[4;14 de decembro de 1993;O señor PRESIDENTE]
 Ten a palabra o señor Beiras por alusión europeísta.

[4;14 de decembro de 1993;O señor BEIRAS TORRADO]
 Moitas gracias.
Simplemente quero dicirlle ó señor Rodríguez Pérez que eu estiven por primeira vez en Estrasburgo hai trinta e seis anos, nada menos, e, ademais, pasei a ponte internacional sen documentación, é dicir, sen pasaporte, por razóns que se cadra algúns aínda recordarán cales podían ser.
Pero á parte diso eu non son, nunca fun, partidario de deixarme excluír e, menos aínda, de practica-la autoexclusión, nin o BNG tampouco.
De maneira que alí onde haxa instruccións, onde se xoguen intereses económicos, sociais, culturais e políticos, en definitiva, de Galicia, o BNG sempre dixo que alí tiña que estar.
Outra cousa é estar alí para comungar co tratado de Maastrich ou para dicir amén ó que nos queiran impoñer desde alí, sexan supertaxas ou calquera cousa.
Pero non vou entrar nese tema.
Polo tanto, coido que está clarísimo que algo lle doe ó señor Rodríguez cando menciona iso.
Finalmente, tamén era unha cuestión de orde, señor presidente -podo denunciala-, respecto da súa aclaración inicial para os efectos da orde do debate.
Eu quero dicirlle, en nome do BNG, que nós non temos ningún reparo en que haxa dúplicas.
Este grupo parlamentario ten intención de, sempre que sexa posible, limitarse, na intervención final das proposicións non de lei, a fixa-la posición sobre as emendas, cando as haxa, ou simplemente a fixa-la posición definitiva.
Pero iso tamén depende do debate e das intervencións dos demais que dean ou non lugar á necesidade de puntualizar cousas.
Máis nada, pero non hai ningún reparo en que exista dúplica, por suposto.

[4;14 de decembro de 1993;O señor PRESIDENTE]
 Gracias, señor Beiras.
A intención desta Presidencia ó expresarse así era que, por exemplo, nunha proposición coma esta, onde non hai emendas, non cabe a aplicación do precepto que di: “Preguntarase de seguido ó autor da proposición os seus posicionamentos nas emendas, se é que non as hai”.
Non obstante, o artigo 78 está e estaba aí, no Regulamento.
O único que eu aclaraba é que se utiliza unha intervención ó amparo do artigo 78 o deputado que se considera contradito, ese mesmo dereito e ese mesmo amparo do artigo 78 téñeno os demais deputados que interviñesen.
Era a aclaración.
Polo tanto, neste momento, se non se me pide intervención ó amparo do artigo 78 ponse a votación á proposición non de lei e se se solicita, pois eu concedo os tres minutos, que é o habitual nestes casos.
Señor López, ten a palabra ó amparo do artigo 78.

[4;14 de decembro de 1993;O señor LÓPEZ PÉREZ]
 Ben, non lin a proposición non de lei porque supoño que se lles fixo chegar a tódolos parlamentarios por distintos conductos -eu ben o sei- e non dubido señor Fernando Carlos que as súas señorías saberán ler.
O que me fai dubidar é de cal era vostede mesmo, por que non me deu ningún argumento para rexeita-las propostas que aquí fai o BNG, nin vostede tampouco, señor Sineiro.
¿Quen son agora os do non? ¿Quen son os que din non a unhas propostas claras, argumentadas e defendidas? Vostedes toman as leis que fan en Bruxelas ou en Madrid coma se fosen algo infalible.
Todo o mundo pode te-la relixión que queira e considerar infalible o que queira.
Pero mire, polo momento, as leis que fan os parlamentos e os gobernos non son leis naturais.
Pódense facer ou desfacer. Expliqueillo claro. Se non o entendeu é o seu problema.
Agradezo moito as súas leccións de xeografía.
De momento, para andar por esta terra non as preciso.
Gracias de todas maneiras, moi amable.
Vostede e mais vostede xa vexo que defenden a mesma postura.
Alégrame bastante que non coincida coa postura do BNG. No que non sei se se fixou tamén é en que a posición de vostedes tampouco coincide coa dos labregos, porque se non, xa me dirá que pintaba vostede o outro día, o 18, alá na Coruña na algarada.
Para min que o señor conselleiro lle mandou un fax e lle dixo: “Carlos, vai a unha merendada”.
Vostede equivocouse, recolleu mal o fax e foi a unha algarada.
Entón, efectivamente, iso hai que telo en conta.
Señor Sineiro, vostede dixo unha vez en Escairón estaba pesente o señor Ceferino- que eu era un monaguillo do PP. ¿Vostede, de que fai hoxe aquí? ¿De concubina? (Risos).
E que conste que non teño nada en contra das relacións extramatrimoniais. (Risos).
Vou ler algo que lles vale para vostedes e para calquera.
É un documento de hai pouco: “Nos próximos días está previsto que reciba unha comunicación do Ministerio de Agricultura pola que se lle adxudica unha cota de producción de leite igual á vendida por vostedes á industria o ano 1991. Esta é unha boa solución que lle vai permitir consolidar na cota a súa producción actualizada de leite.
Coa adxudicación das cotas remata un período de incerteza e inquietude que se viña arrastrando desde o ano 1987. Demóstrase, así, que non existía outra solución realista para o conxunto dos nosos productores que a aplicación do sistema de cotas que o Partido Socialista veu defendendo desde aquela, e durante moito tempo, en solitario, porque é o que protexe máis a producción de leite fronte á competencia estranxeira.
Permite unha evolución máis estable dos precios e facilita un marco claro para a favorable evolución do sector”.
Temos sorte, señor Sineiro, de que non sexa vostede o home do tempo.
Estanse cumprindo tódalas súas previsións ó revés.
Nunca estiveron menos consolidadas as explotacións, nunca houbo unha crise e unha incerteza coma esta. ¿Por que houbo unha manifestación o día 19? Vai haber outra o 18 á vista do que vostedes van votar aquí.
Iso vai promover unha mobilización o día 18. Aproveito para convidalos xa que colleron o costume de ir.
Desde logo, faríame gracia que lle saíse desde a planta sexta o director territorial de Agricultura, señor Carlos Posada, dicindo:
“¡Sineiro, ¿que fas aquí se esta armáchela ti no 87, que ameazába-los labregos dicíndolles que se non facían as declaracións do leite non tiñan cota?¡” Agora tamén os ameazan dicíndolles que se non aceptan as cotas non terán unha suposta taxa suplementaria.
De tódalas maneiras, como a vostedes lles gustan as normas e as leis, vou ler algunhas cousas moi interesantes.
Programa de incentivos ás exportacións de productos lácteos en expansión: “Subida das exportacións durante o primeiro trimestre nun 300%; baixada das importacións de queixo nun 15%”.
O programa dos Estados Unidos de producción láctea para 1992 do señor Clinton, que lle é moi simpático a algún de vostedes- é distinto do de vostedes.
A súa filosofía, señor Sineiro -a que defendeu aquí- tamén a defenderon para o sector naval, e agora, cando podiamos construír barcos, está en declive a construcción naval.
Defenda vostede tamén o desmantelamento industrial, como o están defendendo, da nosa producción leiteira e despois a ver onde imos saír.
Pero seguro que ademais quere decretos e leis.
Mire, as proposicións que vostedes van consensuar e a emenda que fixeron os do PP non serven para nada.
Díxenlles o outro día na Comisión de Agricultura que era como reparti-lo patrimonio da catedral de Lalín.
Dígoo sobre todo para os periodistas porque ás veces teñen vostedes que informarse xa que os informan mal.

[4;14 de decembro de 1993;O señor PRESIDENTE ]
 Agradézolle que se axuste ó tempo.

[4;14 de decembro de 1993;O señor LÓPEZ PÉREZ]
 O Decreto lei -por se acaso aínda algún corrixe coma onte os números de Bautista Álvarez-, o Real decreto 1.888/1991, do 30 de decembro, no capítulo II, artigo 4, di: “Reserva nacional.
Co fin de dispoñer dun fondo de cantidades de referencia que facilite a aplicación do réxime de taxas suplementario e permita atender con axilidade as necesidades de reordenación do sector, constitúese unha reserva nacional dentro do límite das cantidades de referencia globais fixadas para España pola Comunidade Económica Europea”.
Cando matemos 300 ou 400 vacas estaremos dentro do límite dos 5.200.000 toneladas que nos autoriza a Comunidade.
Mentres -e non- non hai reserva nacional porque estamos fóra dos límites, e acabouse.
Os números cantan.
Vostede que lle gusta, señor conselleiro ...

[4;14 de decembro de 1993;O señor PRESIDENTE]
 Agradézolle que conclúa, señor deputado.

[4;14 de decembro de 1993;O señor LÓPEZ PÉREZ]
 Vou acabar xa con outra cousa.

[4;14 de decembro de 1993;O señor PRESIDENTE]
 Remate, por favor, señor deputado.

[4;14 de decembro de 1993;O señor LÓPEZ PÉREZ]
 Si, había unha vez un banqueiro tan pobre, tan pobre, tan pobre que só tiña cartos e gomina.
Chamábanlle Mario Conde. Había unha vez un político tan incapaz, tan incapaz, tan incapaz que só tiña votos.
Non lle digo como se chamaba, señor Fernando Carlos.
A vostedes debía quedarlles claro algo que non o entenden ou non o queren entender.

[4;14 de decembro de 1993;O señor PRESIDENTE]
 Agradézolle que remate, señor deputado.

[4;14 de decembro de 1993;O señor LÓPEZ PÉREZ]
 ¿Por que é máis radical a postura do BNG? -e remato xa con isto-.
A postura radical é a que teñen vostedes.
Eliminan radicalmente unha actividade tradicional nun país, as bases productivas dun país, de xeito radical e salvaxe. A posición máis moderada que hai hoxe nesta Cámara é a do BNG.
(Aplausos).

[4;14 de decembro de 1993;O señor PRESIDENTE]
 Gracias, señor López.
¿Non hai máis peticións de palabra? ¿Sí, señor Rodríguez Pérez?
(Pausa).
Ponse a votación a Proposición non de lei do Bloque Nacionalista Galego, a iniciativa de don Emilio López Pérez, sobre a solicitude de non aplicación das cotas lácteas ós productores galegos e que se dicten normas para a creación da Asociación Interprofesional Láctea Galega.
Penso que nesta lexislatura é a primeira vez que imos votar polo procedemento electrónico.
Se por deficiencias de manexo houbese algún inconveniente, calquera portavoz, ou ben o grupo, poderá pedi-la repetición da votación.
Unha vez que se anuncie a votación, haberá 20 segundos, que o contador conta cara atrás, para pulsa-la tecla de voto.
Señores deputados, permítome recordarlles que hai que pulsar primeiro a tecla de presencia e despois a do sentido do voto que se queira emitir.
(Votación). (Pausa).
Efectuada a votación, deu o seguinte resultado: votos a favor, 13; votos en contra, 59; o resultado da votación é negativo.
En consecuencia, queda rexeitada esta proposición non de lei.
PROPOSICION NON DE LEI DO G.P. DOS SOCIALISTAS DE GALICIA, A INICIATIVA DE D. FRANCISCO SINEIRO GARCÍA E D.
MANUEL CEFERINO DÍAZ E DÍAZ, SOBRE A ADOPCIÓN DE MEDIDAS RESPECTO DA APLICACIÓN DAS COTAS LÁCTEAS COMPLEMENTARIAS E DA MELLORA DAS EXPLOTACIÓNS.

[4;14 de decembro de 1993;O señor PRESIDENTE]
 O señor Sineiro García ten a palabra para a exposición e defensa da proposición non de lei. (Pausa).
Se me permite un segundo, señor Sineiro, o señor secretario dará conta da emenda presentada.

[4;14 de decembro de 1993;O señor SECRETARIO (Iribarren FernándezRogina)]
 Moitas gracias.
A Mesa admitiu unha emenda presentada polo Grupo Parlamentario Popular. O texto da emenda é o seguinte:
1) Dirixirse ó Ministerio de Agricultura para solicitar que a asignación das cotas complementarias procedentes da reserva nacional estea baseada en criterios relativos ás condicións socioeconómicas das explotacións sen outros condicionantes territoriais.
2) Suspensión da aplicación da supertaxa na campaña 93/94, debido ós atrasos na actualización das cotas asignadas, que equivale a un descoñecemento do seu dereito de producción.
Para isto, entre outras medidas, a Xunta deberase dirixir ó Ministerio de Agricultura para que solicite da Comisión das Comunidades Europeas a suspensión da repercusión da supertaxa ós gandeiros galegos nesta campaña.
3) Que a compensación de cotas entre industrias do ámbito nacional non supoña unha discriminación para os gandeiros galegos.
4) Que se establezan programas coordinados de reservas de cotas por parte do Ministerio de Agricultura e da Xunta de Galicia, logo do comezo de cada campaña, que permitan e aseguren a continuación do proceso de modernización de explotacións nos próximos anos.
5) Resolución dos recursos pendentes antes da aplicación do sistema de cotas.
6) Elaboración dun plan de apoio á reestructuración do sector lácteo galego, coa colaboración dos representantes do mesmo, que será presentado no Parlamento de Galicia para a súa tramitación.

[4;14 de decembro de 1993;O señor PRESIDENTE]
 Ten a palabra o señor Sineiro García.

[4;14 de decembro de 1993;O señor SINEIRO GARCÍA]
 Señor presidente, señorías.
O Grupo Parlamentario Socialista considera que a producción de leite ten un papel básico no conxunto da agricultura galega, e nós podemos incluso consideralo como estratéxico dentro do conxunto da nosa economía pola dependencia deste producto das industrias de transformación e das rendas familiares de numerosas comarcas rurais.
O Grupo Parlamentario Socialista apoia este papel clave do leite dentro do conxunto da economía galega e aposta por el.
Fixémolo sempre e seguiremos a facelo con forza e con realismo.
Queremos consolidar esta posición no mercado coa producción e coa elaboración de productos lácteos competitivos porque os problemas actuais de producción sitúanse dentro dun mercado abastecido cun consumo global de productos lácteos estabilizado.
Nesas condicións é como se estableceu o sistema de regulación polas cotas, como un compromiso entre o conxunto de países comunitarios e como un dereito de producción existente para cada un dos países.
Para nós, de tódolos xeitos, o obxectivo deste debate non é o de provocar un debate sobre as cotas, senón de contribuír a facilita-la solución dos problemas existentes e a súa aplicación máis favorable.
Para o Grupo Parlamentario Socialista o problema diante da aplicación das cotas do leite é dobre.
En primeiro lugar, como logra-la aplicación máis favorable das cotas.
E, en segundo lugar, como face-las cotas compatibles, ou o menos limitadoras posibles, co proceso pendente de melloras na producción de leite.
O proceso xeral seguido ata o de agora na aplicación das cotas podémolo considerar en xeral aceptable, sendo, en particular, medidas positivas a asignación individual da cota a cada un dos gandeiros e non a través da industria, a ampliación das cotas dispoñibles en 650 mil toneladas e o propio atraso na aplicación efectiva das cotas por primeira vez nesta campaña de 1993-94, que poderiamos considerar que está no límite máis límite dos posibles, é dicir, sete anos despois da integración na Comunidade Económica Europea.
Toda esta serie de medidas importantes na aplicación das cotas permitiu importantes avances na estructura productiva e na calidade do leite producido en Galicia baseado na mellora de moitas explotacións, no impulso á campaña de saneamento gandeiro e no propio apoio prestado por diversos programas do presuposto da Comunidade Autónoma.
Así, o conxunto dos gandeiros galegos pasaron de entregarlles ás industrias uns 2.200 millóns de litros en 1986 a situarse por riba dos 1.700 millóns de litros para o presente ano.
Os socialistas entendemos que se debe de proseguir con este proceso de melloras, orientando e favorecendo ó mesmo tempo os procesos de substitución xeracional e as transferencias de producción.
Entendemos que para iso cómpren dúas medidas estratéxicas.
En primeiro lugar, cubri-lo desfasamento actual entre a asignación de cotas comunicadas ós gandeiros con base na campaña de 1991-92 e as súas produccións actuais nesta campaña dous anos despois.
E, en segundo lugar, establecer programas de reservas de cotas antes do comezo de cada campaña que permitan un crecemento ordenado das produccións de leite en Galicia.
Os traballos necesarios para cubri-lo primeiro punto están moi atrasados, tanto no que se refire á resolución dos recursos presentados coma ós erros nas cotas comunicadas na primavera pasada, así como nas cotas complementarias procedentes do Plan de abandono dos que aínda faltan por publicarse os criterios de asignación, establece-lo período de solicitudes e proceder ás asignacións correspondentes.
Todos estes atrasos, a tan só mes e medio da finalización desta campaña -o 31 de marzo- na que van ser aplicadas as cotas por primeira vez, están levando á incerteza entre os gandeiros que superaron as súas cotas iniciais, á tensión nas industrias polo seu papel recadador da supertaxa e á indefinición sobre as expectativas futuras que poden afecta-lo proceso de modernización de explotacións.
Por iso, o Grupo Parlamentario Socialista, cando trae hoxe, esta tarde, no debate do Pleno, esta proposición non de lei, tráena co fin de querer apostar polas mellores solucións para estes problemas.
Xa o fixemos no mes de decembro, na Comisión de Agricultura, e querémolo renovar hoxe aquí coa debida importancia neste Pleno.
Os problemas do leite, na aplicación das cotas do leite, deben e teñen que ter unhas boas solucións.
Debemos tratar de resolvelo entre todos, entre os gandeiros, as industrias e co apoio dos partidos políticos; con propostas defendidas con forza pero sobre a base de propostas realistas.
Que ninguén trate de sacar unha situación de vantaxe desta circunstancia, como puidese ser cando as industrias -algunhas industriastratan de facer descontos ou retencións sobre o leite retirado.
Ben é verdade que, polo momento, é un feito minoritario.
Tamén lle diría, señor presidente, con todo respecto, como figura institucional, sen crear falsas expectativas que logo non poden ser cumpridas: aínda temos que resolver unha serie de problemas pendentes e sómo-los primeiros en recoñecer que estamos ante un problema difícil, que se está avanzando e que a súa entrevista do outro día supuxo certo avance, pero non segundo as expectativas que os propios servicios de prensa da Xunta de Galicia trataron de crear.
A solución non é aínda satisfactoria.
Señor presidente, ten que seguir negociando.
Conta co apoio do noso grupo sempre que chegue a uns acordos similares ós puntos presentados nesta proposición non de lei.
Nós, os socialistas, estamos traballando tamén nesta dirección a través do noso partido e do mesmo Ministerio de Agricultura porque consideramos que estamos na defensa dun sector clave da producción de leite, na que non se pode ceder por estar en xogo intereses que son clave para o conxunto do noso país.
Isto, dalgun xeito -e é unha frase do meu compañeiro, Ceferino Díaz- é a nosa minería.
Son intereses básicos do conxunto da nosa economía.
O noso grupo fai manifestación clara de que queremos chegar a acordos aínda existindo diferencias obvias con outros grupos políticos desta Cámara.
Queremos chegar a acordos que permitan xerar un mellor clima de confianza, xerar unhas mellores condicións para esta solución.
Facémolo con propostas nas que tratamos de chegar a acordos, aínda mantendo diferencias, porque, en concreto, este grupo parlamentario fixera unha emenda, dado que esta proposición non de lei se presentara a comezos do mes de novembro e houbera certos feitos que cambiaran e que non foi aceptada por un asunto técnico que nós acatamos como tal, precisamente, co fin de asegurar que se tomasen medidas para que se seguise co pago regular do leite entregado ás industrias polos gandeiros e relativo ó grupo industrial lácteo galego.
Nós consideramos que son temas complementarios.
E iso probablemente vainos diferenciar, como xa nos diferenciou na Comisión de Agricultura, do propio Partido Popular.
Pero hoxe nós aquí non estamos para examina-las nosas diferencias de contido ou de posición, senón, fundamentalmente, vimos a este debate a tratar de contribuír e de participar na axeitada solución, na mellor solución a estes problemas do leite en Galicia que nós, os socialistas, consideramos que son clave.
Máis nada e moitas gracias.

[4;14 de decembro de 1993;O señor PRESIDENTE (García Leira)]
 Moitas gracias, señor Sineiro.
Rolda para a defensa das emendas que foron presentadas polo Grupo Parlamentario Popular.
Ten a palabra o señor Rodríguez Pérez.

[4;14 de decembro de 1993;O señor RODRÍGUEZ PÉREZ]
 Gracias, señor presidente.
A postura do Partido Popular é de coherencia no tema do sector lácteo.
Desde o noso ingreso na Comunidade Económica Europea, o Partido Popular mantivo desde aquí, desde Galicia, xa con gobernos anteriores, a súa tese de que as cotas lácteas, que aceptamos como mal menor, eran insuficientes, e loitamos sempre e fomos belixerantes para consegui-lo seu incremento.
Eu agradezo aquí a postura do señor Sineiro, como representante dun Goberno ó que lle compete fundamentalmente e que ten as competencias para resolver este problem;, creo que é unha postura hoxe constructiva.
Si lle teño que dicir, señor Sineiro, porque creo que é de xusticia, que hai algo polémico estes días, e aí non coincido con vostede, cando hoxe, avanzando un pouco máis, di que a entrevista dos presidentes -do señor Fraga e o señor González- representou un avance, pero que non respondeu ás expectativas creadas, e bótalle a culpa ós servicios de prensa do señor presidente.
Eu penso que non é así, pódolle le-la comparecencia do señor Albero, non teño aquí os recortes de prensa -pero vostede tamén os ten que ter- das declaracións do señor Albero, que dicía o 29 de setembro do ano 1993: “Entre nosotros coincidiremos en que no es viable, no se puede convivir con la supertasa.
Se debe de evitar, supone trabajar para nada.
Por tanto, vamos a evitarla.” E dío aquí tamén nas eleccións. É que ese tema é así, dígollo con toda cordialidade, pero é certo.
Ou sexa, se alguén contribuíu ó mellor a esas expectativas da solución da supertaxa non foron os servicios de prensa de don Manuel Fraga, senón que foron as propias declaracións do señor Albero, que non lle sigo lendo, pero segue a comparecencia, que é densa, na que dedicou un tempo importante a buscar solucións, as solucións que el vía.
Cita aquí, concretamente, tres puntos para soluciona-lo problema da supertaxa, que practicamente dá por resolto.
Entre eles dicía que antes do mes de novembro comprometíase a sacar ese decreto do tema de transferencia da cota, venda da cota, cesión da cota, etc, que non se fixo, e vostede recoñeceu aquí que nese punto foise con atraso, iso é así.
Coincido con vostede nun punto, que á hora de resolve-los problemas a única solución é tratalos desde o realismo.
O Partido Popular mantivo sempre, como partido que gobernou, que tivo responsabilidades de Goberno e que volve estar gobernando, que ten que toca-los temas con realismo e cos condicionantes que sabe que existen.
Teño dito desde aquí, desde a tribuna, que o Partido Popular non ten ningún complexo en dicir que para nós o sistema menos malo que hai hoxe, e iso téñollo oído tamén a vostede é o sistema das cotas.
Non estamos de acordo con elas, pero segundo visións catastrofistas de xente que o leva dicindo hai dez anos que eu coñezo algún persoeiro dos que interveu hoxe nesta tribuna hai máis de catorce anos-, o sector xa tiña que ter desaparecido, non existiría.
Se nos guiamos das súas manifestacións, hoxe non habería explotacións leiteiras, estarían tódolos labregos mortos de fame, o sector leiteiro estaría destruído,... e resulta que hoxe temos un sector leiteiro cada vez máis competitivo.
Aproveito para dicir que cando se falou de explotacións quizais interpretaron mal as palabras do señor Pérez Vidal.
O señor conselleiro o outro día na súa comparecencia referíase a que había que traballar co norte de que neste país polo menos debía haber 20.000 explotacións que producisen máis de 75.000 quilos anuais, iso equivalería ó 80% da producción.
Queda outro 20% da producción, e pode haber 30 ou 40.000 explotacións máis que cubran ese abano do 20% restante ata chegar á producción total.
No tema da supertaxa a min non me gustaría repetir aquí o debate que tivemos con motivo da comparecencia do señor Pérez Vidal, pois creo que alí chegamos a acordos.
As súas catro propostas contidas na Proposición non de lei son as mesmas que se presentaron como propostas de resolución e nós transaccionámolas.
A emenda que presentou o meu grupo recolle esas catro propostas e engade dúas, que vostede aprobou alí naquel momento, e que nós consideramos do máximo interese.
Ou sexa, á parte das que transaccionaramos, unha era a compensación de cotas entre industrias no ámbito nacional, que creo que é moi importante, porque ese é un asunto que me parece que aínda non o ten claro e que aí pode estar tamén a cerna da cuestión.
¿Quen nos garante que se estea intentando cobrala supertaxa e aínda, ó mellor, resulta que na producción estatal non está esgotada esa producción? Se fose así, pode sobrar, e non habería que paga-la supertaxa.
É unha posibilidade que vostede ten que recoñecer, eu penso que aí ó Ministerio colleuno totalmente descolocado, refírome ó tema da aplicación das cotas e, polo tanto, da supertaxa nesta campaña.
Como digo, é da máxima transcendencia que se teña en conta isto, que a compensación de cotas entre industrias no ámbito nacional non supoña unha discriminación para os gandeiros galegos.
E a outra proposición que engadimos é que os recursos pendentes se resolvan antes da aplicación do sistema de cotas.
Cremos tamén que iso é algo de sentido común e de xusticia.
Polo demais, creo que está practicamente todo dito.
A postura do Partido Popular neste tema foi sempre seria, foi sempre -como dixen antes- belixerante, foi sempre a prol do incremento das cotas lácteas para Galicia porque somos conscientes de que estamos seguramente ante o sector máis estratéxico do noso tecido socio-económico, sobre todo do rural, defendémolo dentro dos límites posibles, dentro das canles institucionais.
Aproveito para dicir que irei a calquera manifestación que se convoque neste sentido, non a ningunha algarada, porque non é ese o meu carácter, non me gusta participar en algaradas.
Aìnda que ás veces tampouco dubide que esas manifestacións poidan ter maior ou menor repercusión na resolución dos problemas, nós cremos sempre nas negociacións serias, por riba de todo, pero, como digo, estamos sempre abertos a participar en manifestacións, non esgotamos calquera iniciativa que contribúa a poder solucionar este problema, un problema que os gandeiros non crearon.
Aí agradezo as palabras do portavoz do Partido Socialista, que recoñece -coa carga que iso implicaque Galicia non ten culpa desta aplicación da supertaxa, porque non foron os gandeiros galegos os culpables de que aínda hoxe moitos non coñezan cal é a súa producción e que non estea repartida a reserva nacional.
Todos estes temas nin son sequera -hai que dicilo, e iso tamén o recoñeceu vostede- competencias do Goberno galego, son competencias do Goberno central e entre gobernos, con negociacións serias e cando hai boa vontade, pódense acadar resultados, e eu celebro escoitarlle a vostede que esa boa vontade existe.
Creo que tamén foi moi importante con todo, señor Sineiro, a entrevista dos dous presidentes e a promesa do señor González de levar ese problema a Bruxelas, e nós, desde esta intervención e neste momento, creo que temos que sentirnos optimistas e seguir loitando desde a coherencia e desde a realidade porque este problema teña solución.
Máis nada e moitas gracias, señor presidente.
(Ocupa a Presidencia o seu titular)

[4;14 de decembro de 1993;O señor PRESIDENTE]
 Gracias, señor Rodríguez Pérez.
Ten a palabra o señor López Pérez polo Grupo Parlamentario do BNG.

[4;14 de decembro de 1993;O señor LÓPEZ PÉREZ]
 Eu entendo que o realismo do que vostede fala aquí segue convertido en metafísica.
Xa lles expliquei que legalmente non existía a famosa reserva nacional.
Vostedes seguen empeñados en reparti-lo que non existe.
Señor Fraga, compadézoo pola encomenda que lle fixo desde aquí o Partido Socialista, mándalle ir negociar co ministro para que reparta o que non está creado, o que non existe.
Non vaia vostede falar co ministro, vaia, en todo caso, á virxe de Lourdes a ver se se produce un milagre.
Aquí acontece o mesmo que aquela vez que se xuntaron un doutor, un veterinario e un abade e os tres tiñan problemas profesionais.
O doutor porque os seus pacientes non lle indicaban as doenzas, o veterinario porque os seus non falaban e o pobre do abade tíñao moito máis difícil, porque tiña que facerlles crer ós mais o que el non cría.
Difícil tarefa lle encomenda vostede ó señor Fraga, señor Sineiro.
Ten que facerlles crer ó señor Fraga e ó ministro que existe unha cousa que van repartir que se chama reserva nacional.
O próximo pleno, señor Fraga, traia vostede unha queimada porque eu estou sorprendido.
O tema do leite xa non é culpa do Goberno galego nin do central nin de Bruxelas, pode ser, como dicía hoxe algún medio, que sexa culpa do Goberno da súa graciosa maxestade a raíña de Inglaterra; en todo caso pode ser culpa das meigas, e sempre habería unha solución cunha queimada.
Señor Sineiro, vostede transmutouse, ¿ou nega esta sinatura que está aquí? Acaba de dicir e falar de incerteza e vostede dicía en datas recentes, Santiago, 16 de outono de 1992: “coa adxudicación das cotas remata un período de incerteza e inquietude que se viña arrastrando desde o ano 1987”.
O das manifestacións veume moi ben, don Fernando Carlos, deu unha no cravo en toda a tarde, dixo que todo foi gracias ás manifestacións -xa me dixo antes que seguía sendo aquí o portavoz de Comisións Labregas, teño sorte de que está hoxe presente a secretaria portavoz e, polo tanto, non hai ningún problema de usurpación de funcións- de Comisións Labregas e do Sindicato Labrego Galego que lle cruzaron os tractores en Rubián, e habémosllos volver cruzar, se fai falta, no Parlamento ou en calquera sitio, creo que tamén pagamos rodaxe e poderase andar un día libre aínda que non se teña cota.
Ademais, como sobra tempo de atende-las vacas, podemos andar co tractor dando unha volta, podemos facer turismo rural, señor Fraga, paseamos ós turistas e iso aínda pode dar algúns cartiños. ¡Hai que ter imaxinación! Xa sabe que os galegos somos moi imaxinativos, afortunadamente.
Parece ser que tamén se dicía aquí, que o señor ministro e os socialistas entenden que se debe seguilo proceso.
Mire, o proceso que queren segui-los socialistas, díxollo o señor Albero o outro día á Plataforma da Defensa do Sector Lácteo, e como hai documentos, aforramos de andar con outras cousas.
Os eventuais descontos ós gandeiros que superen a súa cota efectuaríanse, por conseguinte, sobre o leite entregado entre os meses de abril e decembro do ano 1994, ambos inclusive.
Os descontos no precio do leite correspondentes a cada mes poden ser modulados ó longo de todo o período, sobre todo tendo en conta a dispoñibilidade de información global ó longo do tempo.
Despois do 15 de maio recibiranse declaracións das industrias.
Despois do 15 de xuño coñecerase o resultado das compensación.
Antes do 1 de setembro as industrias teñen a obriga de ingresar no Tesouro as taxas recadadas.
Eu pensei que vostedes estaban mellor informados e vostedes tamén.
Van a Madrid e nin sequera nos informan do que dixo o ministro, temos uns gobernantes que non valen nin para os recados. A culpa tampouco é de vostedes senón de quen os vota, pero xa irán aprendendo.
A industria, polo tanto, mediante os descontos ós gandeiros que excedan a súa cota, está ingresando diñeiro dos productores, para logo, á súa vez, ingresalo no Tesouro o 1 de setembro, e seguirá ingresando, no seu caso, o diñeiro dos productores ata xaneiro de 1995. Polo tanto, estaranse producindo descontos correspondentes a nove meses da campaña 93-94 e nove meses da campaña 94-95, ingresando no Tesouro antes do 1 de setembro de 1994. Non me estraña que calveara o señor Albero, xa non só nos quere cobra-la supertaxa desta campaña, senón que quere cobra-la supertaxa da campaña que vén.
Haberá que tapa-las débedas de Banesto.
Eu non sei como se pode seguir dicindo, despois de todas estas argumentacións, que hai que ter solucións sensatas, solucións realistas, que hai que negociar. ¿Pero non foron alá xa unha chea de veces?
Como non traian máis resultados eu vou solicitar que devolvan vostedes, señor conselleiro e señor presidente da Xunta -se é que os cobraron xa-, os cartos das axudas de custo que gastaron en ir a Madrid, porque non se ven resultados de ningún tipo.
Eu pregúntome o seguinte: cando van vostedes a Madrid é para resolve-los problemas que teñen os labregos galegos coas cotas do leite e coa producción láctea, para resolve-los problemas dos productores, que non me contestaron aquí, que van ser reconvertidos, reestructurados, modernizados.
. Creo que non hai que darlle tantas voltas para dicirlle ó señor que o van botar da casa, ¿ou é que van a Madrid para resolve-lo problema do ministro e o problema dos señores de Bruxelas? Se van vostedes alá a resolve-los problemas dos outros, ¿saben que lles digo?, que vaian comer a onde o traballaron.

[4;14 de decembro de 1993;O señor PRESIDENTE]
 Ten a palabra o señor Sineiro García para tomar postura sobre as emendas ou na súa rolda, se é o caso.

[4;14 de decembro de 1993;O señor SINEIRO GARCÍA]
 Señor presidente, señorías, nós dixemos -e foi algo que repetín en varias ocasións- que viñamos con propostas constructivas a tratar de lograr acordos conxuntos que, precisamente, deran máis forza ás propostas nas negociacións sobre as solucións dos problemas actuais.
Eu penso que ese foi o elemento central desta proposición non de lei.
E, nese sentido, estamos dispostos a considerar, nun descanso para poder chegar a algúns acordos de transacción, as emendas presentadas por parte do Grupo do Partido Popular.
En cambio, non podemos face-lo mesmo co Bloque Nacionalista Galego porque este partido non presentou ningún tipo de emendas.
De tódolos xeitos, quixera facer uns breves comentarios a algunha das exposicións feitas polo portavoz do Partido Popular.
Eu non cambiei o meu punto de vista, o meu parecer e os comentarios que fixera sobre a entrevista do presidente da Xunta e do presidente do Goberno; eu dixen que, con relación a unhas expectativas creadas, fora malo; é dicir, se se ía solucionar ese día, ben, pero se non, sería crear unhas expectativas que logo non se cumprirían.
E foi nese sentido no que fixen os meus comentarios que hoxe sigo repetindo, porque, dalgún xeito, falouse da solución dos problemas e inlcuso da compra de Lactaria Española.
Se se quere traer esa proposta para a formación do grupo lácteo, este Grupo Parlamentario Socialista está a disposición de debater e de chegar a acordos tamén nese sentido.
Eu estaba falando -e penso que trato de levalo polo clima de chegar a acordos- de que eran retrasos, e eran retrasos das administracións que xestionan as cotas.
Ben é verdade que na maioría dos casos son retrasos por parte do Ministerio de Agricultura, pero tamén hai retrasos que lle competen á Xunta de Galicia, como, entre outros, o propio cambio de titularidade nas cotas por parte dos agricultores e gandeiros e nas propias transferencias temporais que xestiona a Xunta de Galicia e, en concreto, a Consellería de Agricultura, Gandería e Montes.
En relación a algunhas cousas que manifestou o portavoz do Bloque Nacionalista Galego, en primeiro lugar quérolle dicir que entenda -e iso vai ocorrer; o tempo daráno-la razón a uns e sacarállela a outrosque vai existir aplicación da reserva nacional.
Polo momento, o que podo dicir -e eu estou de acordo con vostede- é que hai retrasos na aplicación da reserva nacional, pero o tempo vaille saca-la razón a vostede e ó seu grupo, cando nega a existencia e a evidencia da reserva nacional.
Non quero insistir máis sobre este punto, porque xa se tratará nos próximos meses.
En segundo lugar, cando utilice escritos utilíceos no debido contexto.
Se está falando dun escrito de finais de 1992, non diga que é recente, xa que entre outras cousas precisamente eu manifestaba os retrasos na asignación desas cotas complementarias.
Estes retrasos seguen existindo e nós sómo-los primeiros en denuncialos.
Pero,mire, un feito evidente é que se había unhas cotas iniciais con base no ano 1985 de 1.200 millóns de litros e agora xa están en poder de cada ganadeiro galego por un importe próximo ós 1.500 millóns de litros é que as cotas non son inamovibles, que teñen que cambiar parte de aquel discurso catastrofista.
As cousas cambian, o mundo móvese e as cotas e o sector lácteo en Galicia avanzan.
Hai retrasos evidentes, non está solucionado todo, pero as cousas van avanzando e o tempo, probablemente, daráno-la razón a uns e nola sacará a outros.
Eu penso que hai que seguir defendendo as propostas con realismo para o futuro.
É importante, cando tratamos de loitar por un mellor futuro, que os nosos gandeiros teñan expectativas e confianza nese futuro, e creo que nós estamos a traballar máis por ese futuro cando os animamos e os impulsamos a seguir por ese camiño ca outros que simplemente lles falan das pedras e dos problemas que se poden encontrar nese camiño.
Eu pediría, señor presidente, se pode ser, unha breve rolda para poder chegar, se é posible, a algunha transacción con algunha das emendas presentadas.

[4;14 de decembro de 1993;O señor PRESIDENTE]
 Entendo que se hai unha oferta de transacción e non hai oposición conviría, se se considera oportuno, suspende-lo Pleno dez minutos e logo reiniciariámo-lo tema.
Suspéndese a sesión por dez minutos.

[4;14 de decembro de 1993;O señor PRESIDENTE]
 Reiniciámo-la sesión.
Para coñece-la posición do autor, dámoslle a palabra ó autor da iniciativa.
Ten a palabra o señor Sineiro García.

[4;14 de decembro de 1993;O señor SINEIRO GARCÍA]
 Si, señor presidente, este grupo, como chegou a acordos coas emendas presentadas por parte do Grupo Popular, entende que se estaría en condicións de poder votalas.
Dános igual que sexan votadas no seu conxunto que que se voten por puntos separados.
(Pide a palabra o señor Beiras Torrado)

[4;14 de decembro de 1993;O señor PRESIDENTE]
 ¿Si, señor Beiras?

[4;14 de decembro de 1993;O señor BEIRAS TORRADO]
 Señor presidente, para efectos do que acaba de expoñe-lo señor portavoz do Grupo Socialista, nós preferimos que se vote separadamente, polo menos, o último dos puntos, o 7.
Polo tanto, poderían votarse conxuntamente todos, agás o derradeiro, o 7.

[4;14 de decembro de 1993;O señor PRESIDENTE]
 Entón, enténdese admitida a emenda de substitución, que comprende seis puntos, dos cales votariamos nun bloque os puntos 1, 2, 3, 4 e 5 e, a petición do Bloque, por separado o punto 6. ¿É así?

[4;14 de decembro de 1993;O señor BEIRAS TORRADO]
 Non, é o 7, señor presidente, é que agora son sete, despois da transacción.
(Pide a palabra o señor Díaz e Díaz)

[4;14 de decembro de 1993;O señor PRESIDENTE]
 ¿Si, señor Díaz?

[4;14 de decembro de 1993;O señor DÍAZ e DÍAZ]
 Quixera facer unha aclaración, porque os puntos son seis, pero baseándose no seguinte.
A emenda presentada polo Grupo Parlamentario Popular é unha emenda que recolle seis puntos dun consenso acadado nesta Cámara en torno ó tema da cota láctea na comparecencia do excelentísimo señor conselleiro de Agricultura hai uns meses.
Nós aceptamos esta proposta porque foi o consenso ó que se chegou naquel momento e porque consideramos que as circunstancias variaron só parcialmente e que seguen tendo vixencia.
Por iso, nós aceptámola cos seis puntos que veñen; non hai un punto 7. Aceptariámo-lo punto 7 se viñese, pero veñen soamente seis, e estes son os puntos cos que se chegou ó consenso na Comisión de Agricultura.
(Pide a palabra o señor Beiras Torrado)

[4;14 de decembro de 1993;O señor PRESIDENTE]
 ¿Si, señor Beiras?

[4;14 de decembro de 1993;O señor BEIRAS TORRADO]
 Señor presidente, nese caso, pois nada, o que ocorre é que hai uns momentos o portavoz -señor Sineiro- en materias de agricultura estivo co noso grupo para dicirnos que o número 7 non sei que.
Ben, nós estabamos dispostos a ter un comportamento de voto no punto número 7 diferente do dos demáis; pero agora, resulta que o texto só contén os termos consensuados polo Grupo Socialista co Grupo Popular, non co BNG, nin agora nin nesa celebérrima comparecencia.
Nós non consensuamos nada, non temos nada que consensuar; nós temos que consensuar cos paisanos, non con estas historias e, polo tanto, non hai número 7. Moi ben.
Ademais é un número bíblico e xudaico-masónico.
Polo tanto, se non hai número 7 non temos nada que votar dese número, está claro.
Que se voten todos xuntos eses seis do consenso.

[4;14 de decembro de 1993;O señor PRESIDENTE]
 O texto que se pon, entón, a votación é a emenda presentada como documento número 687 no Rexistro da Cámara, que é aceptada como emenda de substitución polo Grupo Socialista, autor da iniciativa.
Pregúntolle xa ó señor Sineiro se o poñemos a votación globalmente.
Son seis puntos, ¿non?, ¿está correcto así?
(Pide a palabra o señor Sineiro García)

[4;14 de decembro de 1993;O señor PRESIDENTE]
 ¿Si, señor Sineiro?

[4;14 de decembro de 1993;O señor SINEIRO GARCÍA]
 Señor presidente, a única cuestión é que o que nós agora imos votar como punto 6 é o que figurou como punto 7 no seu momento, e é por ese motivo polo que lle ofertabámo-la súa votación separada ó Bloque Nacionalista Galego.

[4;14 de decembro de 1993;O señor PRESIDENTE]
 En calquera caso, é innecesario aclararlles ás súas señorías que o único que podemos darlles é o documento.
Ponse, entón, a votación a proposición non de lei co texto resultante da admisión da emenda de substitución que se contén no documento número 687 do Rexistro.
(Votación). (Pausa).
Efectuada a votación, deu o seguinte resultado: votos a favor, 58; votos en contra, 13.
O resultado da votación é positivo.
En consecuencia, queda aprobada a proposición non de lei.
Continuamos co desenvolvemento da orde do día e pasamos ó punto segundo, que é o de interpelacións.
Para efectos de información á Cámara, direilles que daremos trámite á primeira das interpelacións e seguidamente suspenderémo-la sesión ata mañá ás once da mañá.
INTERPELACIÓNS DE D. ROBERTO TABOADA RIVADULLA E D.
UXÍO LABARTA FERNÁNDEZ, DO G. P. DOS SOCIALISTAS DE GALICIA, SOBRE AS RAZÓNS DA DESTITUCIÓN E DO NOMEAMENTO DUN NOVO DELEGADO PROVINCIAL DA COTOP EN PONTEVEDRA, CRITERIOS SEGUIDOS E PREVISIÓNS Ó RESPECTO.

[4;14 de decembro de 1993;O señor PRESIDENTE]
 Ten a palabra o señor Taboada Rivadulla.

[4;14 de decembro de 1993;O señor TABOADA RIVADULLA]
 Moitas gracias, señor presidente.
Señorías, o Grupo Parlamentario Socialista preséntalle ante esta Cámara unha interpelación ó señor conselleiro de Política Territorial, Obras Públicas e Vivenda, co obxecto de que poida explica-las razóns de por que o delegado provincial de Pontevedra da dita Consellería foi o primeiro cargo designado pola nova Xunta de Galicia para a lexislatura 1993-97 antes incluso có seu propio conselleiro, có señor Cuíña; conselleiro que, por certo, tamén foi o único que confirmou o seu cargo antes do seu nomeamento polo señor Fraga Iribarne.
Señorías, no último Consello da Xunta de Galicia da Xunta en funcións, antes desta nova Xunta- celebrado o día 25 de novembro de 1993, a proposta do conselleiro da entón COTOP acordou destituí-lo delegado provincial da dita Consellería de Pontevedra, don Fausto Núñez Vilar, e nomear como substituto a don Justo González Ballesta.
Un cambio que, polo visto, xa estaba adiantado verbalmente polo propio conselleiro había unha semana; de tal xeito que o señor Núñez Vilar pasaría, ascendendo no organigrama autonómico, á Subdirección Xeral de Medio Ambiente e o señor González Ballesta compaxinaría os cargos de alcalde de Mos e de delegado provincial da Consellería.
Pasa o mesmo, polo visto, en Ourense, lugar onde o delegado da COTOP, o señor Amador Vázquez, tamén ocupa a Delegación Provincial da COTOP e a alcaldía de Vilamarín.
É tamén o mesmo caso, pero a “movida” do señor delegado de Ourense é outra historia -xa se falará noutro momento-, ¡menuda “movida” tamén!, señor Cuíña.
Ata agora non se sabe se o que manda é o conselleiro da COTOP sobre o delegado ou os 60 alcaldes de Ourense que se impoñen tamén para que se manteña ese delegado.
Pero iso é -como lle digo- outra movida que non é desta interpelación.
Pero, é verdade que esta é unha das primeiras contradiccións do secretario xeral do Partido Popular en Galicia, e digo que esta é unha contradicción porque mentres vostedes, o Partido Popular, incompatibilizan o cargo de alcalde co cargo de parlamentario, segundo a reforma da Lei electoral, vostedes contradinse e potencian sistematicamente a compatibilidade dun delegado provincial cun alcalde.
É dicir, é incompatible ser parlamentario galego e alcalde, pero resulta que non é incompatible ser delegado provincial dunha Consellería e ser alcalde.
Iso non é incompatible, iso é unha auténtica contradicción sobre a reforma da Lei electoral.
Polo tanto teñen que recoñecer, señores do PP, que polo menos non é lóxico, non é razoable, é chocante, señorías, que a 15 días da constitución dunha nova Xunta de Galicia, dun novo Goberno, se cese a un delegado dun Goberno en funcións -aínda que diga o señor Cuíña que está en funcións pero que funciona, aínda que diga iso-.
Non é lóxico a 15 días do cesamento dun Goberno en funcións, non hai unha xustificación razoable que explique un cambio na Consellería de Ordenación do Territorio, non existe.
Así mesmo, na propia toma de posesión do novo delegado da COTOP en Pontevedra, señor Ballesta parece ser que para facer acto de fe tivo que recorrer a un rosario, porque non encontraba nin o crucifixo nin a Biblia, non sei se é un síntoma claro, pero parece que foi un dos percances, non sei se é sintomático o asunto do rosario-, non parece lóxico que adiantase, por riba do conselleiro incluso, obxectivos da propia Consellería, porque o señor Ballesta xa falou dos obxectivos que ía te-la Xunta de Galicia -aínda a Xunta nova non fora nomeada- citando as vías de alta capacidade no Morrazo, falando de vías de alta capacidade no Val Miñor, etc., etc., etc.
É dicir, o señor Ballesta, delegado provincial, novo delegado provincial aínda da Xunta anterior en funcións, xa falaba dos obxectivos da nova Xunta de Galicia, e non parece presentable, señor conselleiro, que no acto de relevo dos delegados, celebrado o día 26 de novembro, vostede fixese cousas como anunciar, por exemplo, a nova denominación da Consellería.
É dicir, vou ser conselleiro e agora xa non é COTOP, agora resulta que vou ser conselleiro de Política Territorial, Obras Públicas e Vivenda, é dicir, cámbialle o nome para se-la mesma Consellería, porque o demais non cambia nada.
É dicir, a Consellería é a mesma, coas mesmas competencias, pero o nome cambia, e resulta que xa o anuncia o día 26 de novembro de 1993.
Tamén comunica que se vai ordena-lo cesamento do señor Couceiro Méndez como director xeral do Instituto Galego da Vivenda e Solo porque se vai dedicar a prepara-las eleccións municipais do Partido Popular na Coruña.
E despois di que o señor Núñez Vilar vai pasar, no futuro, a se-lo presidente de Sogama (Sociedade Galega de Medio Ambiente).
Case non lle deixa nada ó señor presidente para cando nomee o Consello novo, non lle deixa nada que dicir xa sobre o tema da COTOP, vostede adiántase uns 15 días e xa o di todo, todo.
Pero, ademais de todo iso, señor Cuíña, sen ningún disimulo e como conselleiro in pectore aínda dixo moito máis, dixo que aínda que o Goberno estea en funcións a Xunta funciona.
Esa é unha palabra, unha frasiña moi ben feitiña que dixo alí, e que por ese motivo non quere perder nin un minuto en impulsa-lo novo equipo de xestión do seu departamento.
Pero resulta que despois se contradí cando a Asociación para a Defensa da Ría de Pontevedra quere que vostede os reciba e non os recibe porque di que “estou en funcións, non podo recibilos ata que teña o cargo novo de conselleiro na nova Xunta, porque estou en funcións”.
Pero entón, ¿en que quedamos, señor Cuíña?, ¿está vostede en funcións e funciona ou está vostede en funcións e non funciona para a Asociación para a Defensa da Ría? Non entendémo-la contradicción neste caso.
Pero resulta que, ademais, aínda dixo máis vostede, porque non cala, dixo que aínda non era conselleiro.
Cando tódolos conselleiros calaban e gardaban silencio dixo que non podía perde-lo tempo, xa que tiña dous anos para sacar adiante os principais proxectos desta nova lexislatura.
E nós preguntamos, ¿por que dous anos?, o señor presidente da Xunta cando fixo aquí o seu discurso de investidura, foi para catro anos, para catro, ¡eh!.
E vostede di que ten moita présa, que non pode perder tempo porque ten dous anos para sacalos adiante.
Non entendo por que vostede ten dous anos cando a lexislatura é de catro.
¿Será que para o ano 1995 está previsto, ó parecer, que o señor Fraga faga unha segunda fase de reestructuración da Xunta de Galicia, que se poida nomear por primeira vez na Administración autonómica desde 1989 un vicepresidente da Xunta de Galicia?
¿Pode ser acaso esa a présa de dous anos? ¿pode ser que vostede estea pensando se-lo sucesor do actual presidente da Xunta?
É dicir, señor Cuíña, vostede 15 días antes toma posicións e case se proclama vicepresidente da Xunta para 1995 e sucesor do señor Fraga.
Iso parécenos a nós que é o que quixo dicir, polo menos tódolos medios de comunicación así o reflectiron claramente: o señor Cuíña toma posicións, adiántase e di que para 1995 ten que rematar todo porque aí vai haber algo, vai haber cambios aínda que non sabemos cales serán.
Por todo iso, e non me estendo moito máis dado que o señor Cuíña confírmase a si mesmo, nomea delegados antes do novo Goberno, fai manifestacións, declaracións de intencións, etc., etc., é polo que o Grupo Parlamentario Socialista presenta esta interpelación e faille as seguintes preguntas:
Primeira. ¿Que razón ou razóns xustifican a destitución e o nomeamento dun novo delegado provincial da COTOP en Pontevedra a 15 días do final do mandato do actual Goberno en funcións da Xunta de Galicia?
Dous. ¿Que criterios se seguiron para o nomeamento de don Justo González Ballesta?
Tres. ¿Considera que este debe seguir como alcalde do Concello de Mos?
Catro. ¿Seguirá don Fausto Núñez Vilar sendo director das obras dalgúns proxectos ou investimentos da COTOP? Por certo, por certo, que xa o falaremos noutro momento, hai obras na COTOP no Concello de Pontevedra que tampouco teñen licencia municipal, señor conselleiro, e vostede sábeo, vostede sábeo.
E quinto. ¿Estamos ante un novo golpe efectista e de notoriedade do señor Cuíña querendo demostrar ante a opinión pública que el non só estará de novo no próximo Goberno da Xunta e na COTOP, senón que nin sequera é necesario esperar a que o faga público o señor Fraga Iribarne?
Moitas gracias, señor presidente.

[4;14 de decembro de 1993;O señor PRESIDENTE]
 Gracias, señor Taboada.
Ten a palabra o señor conselleiro de Política Territorial, Obras Públicas e Vivenda.

[4;14 de decembro de 1993;O señor CONSELLEIRO DE POLíTICA TERRITORIAL, OBRAS PÚBLICAS E VIVENDA (Cuíña Crespo)]
 Señor presidente, señoras e señores deputados.
Señor Taboada, eu comprendo que vostede estea moi preocupado polo meu futuro, eu estou pouco preocupado polo meu futuro, xa o tempo dirá onde vou estar, se vou seguir, se vou volver para atrás, se vou ir para adiante, esa preocupación asegúrolle que non é a miña, a miña neste momento -como foi nos últimos catro anos- segue sendo Galicia, o departamento que a min me toca dirixir e tratar de facelo o máis dignamente posible, como parece que así foi polos resultados, aínda que modestos -e dígoo con toda humildade-, que obtivemos na provincia de Pontevedra, certamente coa colaboración do señor delegado que cesou, que ocupa outros cargos e que foi substituído por outra persoa.
Direille que eu nunca dixen “vou ser conselleiro”, era conselleiro nese momento, eu podía pensar que podía seguir, non lle tiña que dar -creo, dígollo con todo o respecto- máis explicacións a vostede, pero exercín como conselleiro nese momento claramente, exercín dentro desa filosofía que dixen, segundo a que un Goberno en funcións pode, debe e ten que gobernar.
En canto ó da reforma da Lei electoral que sacou vostede aquí pouco tiven que ver con ela, creo que nada, pero, efectivamente, parece que foi unha lei bastante racional e razoablemente presentada, polo que se veu de aceptación por parte do pobo galego.
O señor delegado, o señor Ballesta, o mesmo día que toma posesión, ou o día seguinte, é natural que coñeza os problemas que ten o seu departamento na provincia e que coñeza os obxectivos e que saiba explicarlles ós cidadáns cales son as liñas de actuación que vai seguir.
Paréceme absolutamente normal.
E co dos dous anos, ó que eu non lle dou ningunha importancia porque -como digo- o meu futuro nin sequera depende de min, nin de vostede, depende de moitas circunstancias, referíame ó Plan de residuos sólidos urbanos, que esperamos poñe-la primeira pedra -por así dicilo-, a primeira mostra en funcionamento en Vigo, precisamente, onde hai un serio problema, no mes de marzo ou abril e en dous anos debe estar funcionando en plenitude ese plan de residuos.
Iso é o que quixen dicir.
Se algún quixo interpretar outra cousa, alá el.
Polo tanto, señor deputado, a súa interpelación -dígoo con respecto a vostede e á Mesa que a cualificoué moito máis propia dunha pregunta que dunha propia interpelación.
E voume cinguir ós puntos concretos que vostede expón.
Primeiro, ¿que razón ou razóns xustifican o cesamento e nomeamento dun delegado? Un cargo non ten por que ser permanente, eu estaba razoablemente satisfeito do funcionamento do delegado e entendín que o novo equipo, o novo equipo á fronte da Consellería, podía incorporar algún home novo, e o señor Ballesta vaime vostede permitir que lle diga que reúne as condicións necesarias dunha forma clara para poder ser delegado do departamento que eu dirixo, estoume referindo a Pontevedra.
Vostede sabe que hai un decreto, o 244 de 1990, do 18 de abril, que modifica o 5 de 1977, do 14 de xaneiro, polo que se organiza a Administración periférica da Xunta de Galicia e se regulan as competencias dos órganos territoriais, e dentro desa normativa o señor Ballesta reúne as condicións.
Polo tanto, o criterio é o dunha persoa que reúne esas condicións.
¿Considera que debe seguir como alcalde do Concello de Mos? Pois depende moito da súa capacidade, evidentemente.
Pódeo facer, se ten capacidade política de xestión para facelo, como vén demostrándoo.
Tamén a normativa permite, xa que non hai ningunha incompatibilidade, que sexa alcalde e delegado.
¿Seguirá don Fausto Núñez sendo director dalgúns proxectos ou investimentos da COTOP? Pois, efectivamente, neste momento dirixe a construcción dunha ponte sobre o río Lérez e teño entendido que o paseo marítimo en Sanxenxo.
Eu quero supoñer que esas obras van quedar ben e ten tamén posibilidades de poder continuar dirixindo outras novas obras.
E di se será o señor Núñez Vilar o novo subdirector xeral de Medio Ambiente.
É unha posibilidade aberta, evidentemente, pero neste momento parece evidente que non o vai ser.
En todo caso, no futuro xa verémo-lo que dispón o Goberno e eu, en particular, como conselleiro.
En definitiva, señor Taboada, non é moi frecuente este tipo de preguntas ou de interpelacións, creo que xa lle respondín o suficiente e vaime permitir que quen ten a facultade de nomear -que é neste caso o Consello- ten a facultade de ordena-lo cesamento, e iso foi o que sucedeu, en definitiva.
Gracias.

[4;14 de decembro de 1993;O señor PRESIDENTE]
 Gracias, señor conselleiro.
¿Grupos parlamentarios que desexen intervir?
Ten a palabra o señor Trigo Durán polo Grupo Parlamentario do BNG.

[4;14 de decembro de 1993;O señor TRIGO DURÁN]
 Señor presidente, señorías, permítanme que comece esta intervención dándolle a man ó señor Cortizo.
Tiñamos toda a razón, tiñamos que felicitarnos, o señor Cortizo e eu témonos que felicitar polo cambio de delegado provincial, esa é a principal razón.
É que a intervención destes dous deputados no seu momento, con respecto ó tema das direccións de obra, foi o que realmente orixina que don Fausto Núñez fose, dalgunha maneira, relevado da Delegación da Consellería, creo que o demais non paga a pena.
Creo que o señor Cuíña -e dígoo así con toda a claridade- ten todo o lexítimo dereito a nomear a quen queira poñer, volver poñer, volver sacar, pero é evidente que estes dous deputados tiñan razón.
O tempo, e a verdade é filla do tempo, dánola, e eu niso teño unha satisfacción.
Xa entrando en materia eu creo que -e nisto que ninguén vaia ver ningún tipo de mala intención nin intervencións nesgadas, etc- o señor Cuíña deberíase preocupar de algo que dixo agora mesmo aquí e que a min me deixa preocupado, e é se a dirección das obras do paseo marítimo de Sanxenxo e outras direccións de obras as leva adiante o anterior delegado, se o proxecto o redactou sendo delegado ou non, porque volvemos estar no mesmo problema anterior do tema das direccións de obra.
Despois, ó señor Taboada quero dicirlle que, desde logo, o asunto do delegado provincial da COTOP en Ourense traerao aquí, ou tróuxoo xa a este Parlamento, e será debatido proximamente, espero que o señor Cuíña lle dea as explicacións pertinentes ó BNG, esa é a organización que o trae e que espera que o señor Cuíña dea as explicacións pertinentes.
Pero en canto ó problema que se dá aquí de que se o señor Cuíña pode nomear delegados, a incompatibilidade de alcaldes ou non incompatibilidade de alcaldes, débeselle recordar ó señor Taboada que alguén é autor da Lei da reforma da función pública, e que alguén é autor da Lei de incompatibilidades tamén neste Estado, e é a Lei de incompatibilidades, que considera as incompatibilidades como unha cuestión de ética e como unha cuestión moralista, do ano 1988, a que está a permitir que os funcionarios sigan podendo compatibiliza-lo seu cargo coa dirección de obras privadas, ese é o problema, e esa lei ten nome e apelidos.
Igual cá Lei da función pública orixina unha cuestión moi clara, que é o asunto da promoción de calquera funcionario a ser subdirector xeral, delegado provincial, etc, na normativa do Estado, de aí copiou o señor Cuíña e o Partido Popular, evidentemente, porque o proxecto administrativo é o mesmo, así copiaron o de que os delegados provinciais non sexan funcionarios e que os directores provinciais non sexan funcionarios, e isto debíanos servir tamén de reflexión, porque o problema non é quen vai se-lo arroás do señor Fraga -non o delfín, o arroás do señor Fraga-, non é ese o problema, o problema real é que hai unha normativa que permite que, dalgunha maneira, se estea desregularizando o funcionamento da Administración pública, que dalgunha maneira van quedar persoas dirixindo a Administración ás que despois se lles vai ordena-lo seu cesamento e que non van ter continuidade na Administración, ese é o problema que nos debería preocupar.
¿De que vai se-la moción que vai vir? A min gustaríame que o señor Taboada me contestase tamén de que vai se-la moción que vai vir. ¿Que o señor Cuíña destitúa o señor Ballesta ou que destituámo-lo, ó señor Cuíña? Eu se é por destituí-lo señor Cuíña voto a favor, da do señor Ballesta téñoo que pensar porque tanto me dá, que é prerrogativa del.
Agora, se conseguimos que se sume o Partido Popular, se hai tanto desencanto por parte das bases do Partido Popular como anunciaba o señor Taboada, co señor Cuíña, e vota o Partido Popular a súa destitución, ó mellor o señor Fraga toma nota e eu satisfeitísimo, que eu votarei a favor.
Desde logo non me gusta o asunto de rouba-los ovos en niño alleo ou poñelos en niño alleo, desde logo o da APDR, Asociación para a Defensa da Ría, creo que ás veces cando se nomea tamén a hai que apoiar, e tamén a hai que apoiar cando se posiciona en contra do convenio de Celulosas que fixo un Goberno e que estes señores tamén apoian igual ca vostedes.
Creo que esas cousas hainas que ter claras, non se debe utilizar só unha cousa e non a outra.
Eu de que o delegado en funcións fale pois pódome aplica-lo mesmo, xa o dixen aquí o outro día moitas veces, que o que ten a lingua aguda ten que te-la costela dura, que o falar non ten cancelas, entón o delegado provincial fala o que quere, igual que falamos aquí todos, e é evidente que pode falar.
Non estou facendo unha defensa da intervención do señor Cuíña, que, volvo dicir, eu sigo pedindo a súa substitución xa sei que parece, xa sei que parece-, estouno facendo a propósito, porque, desde logo, estes non son os problemas que ten o meu país, os do meu país non son os problemas domésticos do señor Cuíña nin do señor González, o meu país ten o problema das cotas do leite, da construcción naval e doutras cousas.
Máis nada.

[4;14 de decembro de 1993;O señor PRESIDENTE]
 Gracias, señor Trigo.
Ten a palabra o señor interpelante.

[4;14 de decembro de 1993;O señor TABOADA RIVADULLA]
 Moitas gracias, señor presidente.
Señor Trigo, non me entendeu nada de nada de nada.
Sinceramente creo que está trabucado, porque non sei a que vén aquí.
A vostede preocúpanlle moito os problemas do país, pero presente aquí os problemas do país, e se non teñen nada que dicir sobre este tema non saia aquí a responder.
Veñen aquí a reñerme porque a Asociación para a Defensa da Ría necesita apoio ou non necesita apoio; fala da Lei da función pública, non sei.
Fale vostede do que queira pero non veña aquí reñer porque esta é unha interpelación do Grupo Parlamentario Socialista e, se non lle gusta, non interveña.
Vostede pregunte, defenda o país como queira e faga o que queira, pero non veña aquí vostede facer demagoxia e cousas raras.
Entre outras cousas, no referente ó delegado provincial da COTOP de Ourense, o Grupo Parlamentario Socialista tamén presentou a súa iniciativa, tamén, e alégrome moito de que o BNG tamén teña a súa, pero o Grupo Parlamentario Socialista témo-la nosa e temos todo o dereito a falar da nosa iniciativa como vostede comprenderá.
En todo caso, señor conselleiro, primeiro, despois de rectifica-la Mesa, de dicir que non é unha interpelación, que é unha pregunta, e non lle gusta que a Mesa poña a interpelación no Pleno, vostede sinceramente aquí non dixo nada, non xustificou claramente que houbese unha razón clara de por que o señor delegado provincial da COTOP se cambia 15 días antes.
Efectivamente, vostede ten a facultade de nomear e ten a facultade de ordena-lo cesamento e, desde logo, vostede ten a normativa que lle permite facer todo iso, pero politicamente, señor conselleiro, iso non é presentable, politicamente non é axeitado que o faga vostede se non ten unha xustificación.
É dicir, se o señor delegado anterior fixo algunha actuación que é censurable, evidentemente o cesamento ten que ser inmediato, pero sen unha xustificación previa, e se ademais o está facendo tan ben como vostede di, é tan competente e non sei que e non sei cantos, non existe unha razón que xustifique que 15 días antes vostede cambie o señor delegado.
Non a xustifica, e vostede, ademais, di que ten total lexitimidade e non sei que e non sei canto.
Vostede, señor Cuíña, o que ten realmente como obxectivo, e penso que é lexítimo e esta é a realidade, é que vostede quere a vicepresidencia da Xunta de Galicia, e esta é a realidade.
Vostede o que está facendo é cambios, acenos de cara á galería, de cara á opinión pública, porque por moito que estea o tema das obras, vostede está dicindo que o señor Núñez Vilar vai seguir facendo as obras a ponte de Pontevedra, que vai seguir facéndoa igual.
Non o entendo, pero, insisto, a realidade demostra que vostede ten como obxectivo, quizais lexítimo, a vicepresidencia da Xunta de Galicia, e unha vez que rematen as eleccións municipais o secretario xeral do Partido Popular ten por diante, señorías, estes retos: as eleccións municipais para ascender á vicepresidencia.
Penso que como criterio xeral este vai ser un Goberno hipotecado por dous anos porque vostede o di claramente, un Goberno hipotecado por dous anos, primeiro polas eleccións municipais e, segundo, pola sucesión do señor Fraga.
E esta é a realidade, que mentres incompatibilizan vostedes os alcaldes para ser parlamentarios poñen á súa disposición as delegacións provinciais en mans dos alcaldes.
Esta é a triste realidade, e é a triste realidade que vostedes están xa abertos claramente ás eleccións municipais e tamén á sucesión do señor Fraga.
Moitas gracias, señor presidente.

[4;14 de decembro de 1993;O señor PRESIDENTE]
 Gracias, señor Taboada.
Ten a palabra o señor conselleiro de Política Territorial, Obras Públicas e Vivenda.

[4;14 de decembro de 1993;O señor CONSELLEIRO DE POLÍTICA TERRITORIAL, OBRAS PÚBLICAS E VIVENDA (Cuíña Crespo)]
 Señor presidente, señorías, señor interpelante, efectivamente a súa preocupación parece que non é o funcionamento da Administración, senón o que vai pasar -insisto- nos próximos dous anos.
Repítolle que a min non me preocupa en absoluto, que non teño ningún obxectivo claro, e moito menos ningunha obsesión, e que eu seguirei, intentarei seguir traballando polos problemas serios de Galicia como moi ben dixo o señor Trigo Durán.
Polo tanto, case non tería que intervir neste momento porque a resposta deulla o señor Durán.
Galicia ten grandes problemas coma o do leite, coma o das súas grandes infraestructuras, tantos problemas que a todos nos afectan e que a todos nos teñen que corresponsabilizar.
Eu creo que fixen unha mención, unha referencia de respecto, de consideración e de recoñecemento á boa laboura do delegado anterior, pois eu son responsable, politicamente falando, de que el fose durante catro anos delegado; as cousas foron ben e con respecto a esas dúas obras que está dirixindo eu espero que esas obras vaian ben.
Si quero dicir unha cousa, respondendo ó señor Trigo cando fixo referencia ó señor Cortizo.
Efectivamente eu non son partidario de que determinadas obras, e todas esas de cooperación local que alguén levou onde as levou, sexan dirixidas por técnicos, por enxeñeiros da propia Consellería, e, se non o sabe, dígolle que un oficio interno, un documento interno meu foille remitido ó director xeral de Obras Públicas, a raíz daquel problema de cooperación local, prohibíndolle o nomeamento de técnicos da Consellería.
Outra cousa son as grandes obras, onde vostedes saben que é necesaria unha experiencia tamén, e que non é tan fácil, moitas veces, atopa-los técnicos axeitados por esa cuestión da experiencia.
En todo caso, tamén abondo para dicirlle: percibirán vostedes que no tempo que me toque ser conselleiro de Política Territorial intentarei que, en colaboración cos colexios profesionais de enxeñeiros e de arquitectos, cada vez máis teñan participación directa as persoas que están fóra das consellerías, da miña en particular, no que se refire á dirección de obras, e anticípolle que nos próximos días manterei reunións deste tipo para encontrar unha fórmula equilibrada e intelixente que permita aplicar esa filosofía.
Polo demais, respecto do de Ourense, vostedes din que teñen xa aquí algunha proposta, BNG e PSOE, e están no seu dereito.
Eu saberei responder coa propia proposta que teño, e, entre tanto, estean vostedes tranquilos, que eu creo que as cousas neste país, no que se refire a este Goberno, non van tan mal, como nolo demostran os galegos a todos, a vostedes e a nós.
Gracias.

[4;14 de decembro de 1993;O señor PRESIDENTE]
 Gracias, señor conselleiro.
Por se mañá continuasen as condicións climatolóxicas de hoxe, o Pleno comezarémolo ás once.
Deica entón, suspéndese a sesión.
[4;27 de decembro de 1993;O señor PRESIDENTE]
 Señoras e señores deputados, continuamos desenvolvendo a orde do día co punto segundo, que son as interpelacións.
DE D. ALFREDO SUÁREZ CANAL E D.
GUILLERMO VÁZQUEZ VÁZQUEZ, DO G. P.
DO BNG, SOBRE A FUNDACIÓN HOSPITAL DE VERÍN.

[4;27 de decembro de 1993;O señor PRESIDENTE]
 Para presenta-la súa interpelación, ten a palabra o señor Suárez Canal.

[4;27 de decembro de 1993;O señor SUÁREZ CANAL]
 Señor presidente, señoras e señores deputados, o primeiro dato significativo relativo á Fundación Hospital de Verín foi a data da súa constitución en agosto de 1993, co Parlamento disolto e en plena precamapaña electoral.
Evidencia este feito un desprecio cara ó Parlamento e o intento de frustrar un debate necesario que se tiña que producir antes da posta en marcha da fundación.
Non se trata aquí de discuti-la legalidade da decisión, pero si de manifestar que o paso de entrega-la xestión do primeiro hospital construído pola Xunta de Galicia a unha fundación acollida ó dereito privado, en lóxica democrática, tiña que ser discutido neste Parlamento previamente.
Non é unha decisión administrativa calquera, é dar un paso que mesmo pode se-lo precedente para continuar no camiño da privatización dun servicio público coma o sanitario: o de construír hospitais con fondos públicos e entregarlle despois a xestión á iniciativa privada.
O primeiro interrogante que se abre é, pois, se ese vai se-lo camiño que van segui-los futuros hospitais que constrúa a Xunta. ¿Significa claramente que a Xunta aposta por esa liña de actuación no futuro?, ¿é o camiño que lles espera ós hospitais do Salnés e do Barbanza se algunha vez se rematan de construír?
Queremos sub-liñar, pois, que se trata dunha decisión que incide na dirección política que se lle quere imprimir a un sector coma o sanitario e que se subtraeu do debate nesta Cámara, posto que, ademais, nin sequera nos presupostos do ano pasado figuraba ningunha partida que contemplara a creación da Fundación Hospital de Verín.
Tívose que recorrer a unha modificación-decreto producida no último trimestre do ano pasado para poñer en marcha esa fundación.
Polo tanto, ese debate necesario non se produciu nesta Cámara.
Coa constitución da fundación en agosto, o Partido Popular mataba dous paxaros dun só tiro, xa que, ademais de subtrae-lo control parlamentario esa iniciativa, o que se facía era intentar poñer en marcha un hospital con perspectivas claramente electoralistas.
As expectativas que se xeraron na comarca, alimentadas convenientemente polo propio PP respecto dos postos de traballo e dos compromisos electorais que os afortunados terían que adquirir, estiveron presentes desde a posta en marcha da fundación en toda a comarca.
Resumindo, pois, hai un primeiro punto que quero destacar nesta intervención, que é a elección da data que se fixo para poñer en marcha a fundación e o intento de frustrarlle un debate necesario a este Parlamento, ou que o debate se producira, como se está a producir hoxe, coa posta xa en marcha da fundación.
Isto realmente evidencia o pouco respecto que o PP ten para esta Cámara.
En segundo lugar, queremos analizar a fondo o significado da medida, o significado de entregarlle a unha fundación acollida ó dereito privado o primeiro hospital que constrúe a Xunta con fondos públicos, pero previamente queremos deixar claro que as propias mecánicas social e sanitaria se encargan de cualificala como anacrónica, xa que na actualidade a tendencia real en Galicia é que funcione unha rede hospitalaria pública única e que os distintos modelos que están financiados con fondos públicos, chámense hospitais municipais, chámense hospitais provinciais, chámense hospitais militares, acaben por non cumprilos fins sanitarios adecuados se non se integran na rede do SERGAS. Esa é a propia tendencia que o Servicio Galego de Saúde está a comprobar.
Os modelos hospitalarios financiados con fondos públicos fóra da rede do SERGAS están hoxe periclitados no asistencial e no xerencial, señor conselleiro de Sanidade.
Vostedes saben de certo que o remate que terá a Fundación Hospital de Verín será tamén desaparecer como fundación se realmente quere cumprilos fins sanitarios adecuados e funcionar como un hospital máis do SERGAS para tódolos efectos, a non ser que o intento claro da Xunta encubra o obxectivo final, que é da-lo seguinte paso, é dicir, entregarlle a súa xestión a unha empresa privada; posibilidade que, desde logo, queda aberta nos estatutos da fundación e que foi o camiño que se intentou levar inicialmente e que pretendía entregarlle de xeito escurantista a unha empresa radicada en Barcelona a xestión do hospital, cousa que despois non se levou a efecto pola oposición do propio sector sanitario.
De tódolos xeitos, o PP ten asegurado o éxito da operación.
Ou se lle entrega a xestión -que é o seu obxectivo preferente e final- a unha empresa privada ou se non, no peor dos casos, o que ocorrería sería que a fundación volvería ó SERGAS, pero xa coa fundación posta en marcha e con todo o protectorado que ten o Partido Popular na creación dos postos de traballo e na asignación de moitos deses postos de traballo desde o inicio; é dicir, crearíase un instrumento de poder do Partido Popular na comarca.
Vexamos, pois, a significación da medida.
Poñer a funciona-lo hospital de Verín entregándolle a súa xestión a unha fundación acollida ó dereito privado significa realmente que o que está socilidado nos custos o que fai é privatizarse na xestión e, desde logo, só razóns partidistas e de desprecio para un adecuado funcionamento do servicio público da saúde poden xustifica-la medida.
Non podemos alcanzar a entender como se utiliza como argumento o do aforro no gasto e non se pon en primeiro lugar o da asistencia sanitaria adecuada e de calidade.
Cando o aforro se produce a base de que o hospital non cubra adecuadamente e cunha sanidade de calidade os compromisos asistenciais, ese aforro, ese pretendido aforro, acaba xerando maiores gastos.
Nese sentido, ¿pensa o señor conselleiro de Sanidade que a asistencia sanitaria -e recalco o de sanitaria, non culinaria nin de hostal, senón sanitariasería de igual calidade no hospital de Verín ca no resto dos hospitais da rede do SERGAS? Resulta indicativo do futuro da calidade da asistencia sanitaria que se pensa ofrecer que a carta de presentación dun hospital sexa a categoría do seu biombo ou a súa oferta culinaria.
Nin vostedes mesmos cren na capacidade sanitaria que vai desenvolver ese hospital baixo a tutela da fundación.
A filosofía política privatizadora introducida nun servicio público como o sanitario é moi grave.
Trátase da posibilidade de utiliza-lo criterio da rendibilidade económica e do negocio a conta da saúde, e iso, inevitablemente, redunda nunha deterioración da asistencia sanitaria e en que esta non sexa igualitaria para tódolos cidadáns, e cando dicimos igulitaria non queremos dicir nin uniformizadora nin sequera deshumanizada.
Pero é que o PP entende ademais as privatizacións como popularizacións; é dicir, quere que as sociedades que crea con fondos públicos pasen a ser califatos e instrumentos de poder local do Partido Popular.
Subtráese do dereito da xestión pública e convértese nun instrumento de poder que xa se intentou usar con fins partidarios no período electoral.
Ese é a preocupación máis importante do Partido Popular: a creación de sociedades acollidas ó dereito privado que funcionan con capital público e que a súa razón fundamental de ser é a de estar ó servicio do Partido.
Na sanidade, un sector no que aínda non tiña precedentes, agora o PP xa conta cunha sociedade deste tipo ó crearse a Fundación Hospital de Verín; dáse así o primeiro paso.
Isto foi, ademais, o único que o PP tivo claro desde o principio: que quería intentar conseguir un instrumento de poder na comarca coa Fundación Hospital de Verín.
No resto non houbo a máis mínima planificación, nin a máis mínima avaliación das necesidades da comarca, todo foron improvisacións: os servicios a poñer en marcha, o tipo de atención que se ía dar, os prazos e as camas, que inicialmente ofertaron 158 para fins de decembro, despois foron 50 e hoxe están funcionando escasamente 30 ou 38 no mellor dos casos, cando funciona a pleno rendemento o que hoxe teñen previsto poñer a funcionar.
Iso si, á hora de saír na foto da inauguración, cóntanse todas estas camas estean ou non en servicio, e o señor Fraga anuncia con grandes titulares, nas correspondentes visitas de rigor, que con esas camas se pon á cabeza na relación camas por habitante a provincia de Ourense.
É autenticamente descarado, de escarnio e insultante.
Non se di para nada cantas desas camas que se contan non están utilizadas -e non falamos aquí só das de Verín, senón doutras moitas camas infrautilizadas na rede hospitalaria de Ourense-; non se fala para nada da calidade asistencial desas camas; non se fala para nada da pirámide poboacional que ten a nosa provincia e que esixía un trato sanitario diferente e non se fala para nada, por suposto, das continuas e cuantiosas camas, denunciadas xa polo Comité de empresa na residencia sanitaria de Ourense, que están nos corredores; dáselle un tinte tráxico-cómico cando se fai unha intervención destas características para saca-lo titular de rigor con motivo da inauguración do hospital.
Se, desde logo, Ourense está á cabeza, ¡pobres dos demais!, compadézoos, porque a situación realmente é tráxica.

[4;27 de decembro de 1993;O señor PRESIDENTE]
 Agradézolle que vaia rematando, señor deputado.

[4;27 de decembro de 1993;O señor SUÁREZ CANAL]
 Así pois, a Fundación Hospital de Verín abre toda unha chea de interrogantes dos que escollemos algúns na interpelación que lle presentamos, pero que afectan á globalidade do funcionamento do hospital e do Servicio Galego de Saúde: ¿Cal vai se-la sanidade de Galicia no futuro?, ¿cantas camas pensan vostedes poñer a funcionar no hospital de Verín?, ¿cal vai se-la relación médico-cama?, ¿cal vai se-la relación persoal facultativo-cama?, ¿a atención sanitaria -volvemos recalcar- vai se-las 24 horas do día da mesma calidade ca, por exemplo, a da residencia sanitaria de Ourense, e referímonos a quendas, gardas, especialistas, etc?, ¿a que cidadáns vai atender?

[4;27 de decembro de 1993;O señor PRESIDENTE]
 Agradézolle que conclúa, señor deputado.

[4;27 de decembro de 1993;O señor SUÁREZ CANAL]
 Si, vou rematando xa.
¿Pénsase facer unha avaliación do funcionamento sanitario da fundación?, ¿cales son as razóns que motivan a creación da fundación?, ¿que servicios van funcionar e como?, ¿pensan vostedes entregarlle a xestión a unha empresa privada?, ¿cal vai se-la política de contratacións?, ¿onde está o presuposto da depuradora e mesmo o do hospital de Verín, a fundación que non aparece por ningun lado nos presupostos deste ano?
En definitiva -e remato-, con esta medida iníciase un camiño perigoso e novidoso en Galicia, o de gastalos cartos de tódolos galegos e galegas na construcción dun hospital e logo o de entregarlle a súa xestión a unha fundación acollida ó dereito privado, abrindo xa a porta para que esa fundación llo entregue a un terceiro e, polo tanto, sexa o lucro o principal obxectivo desa xestión, co que, inevitablemente, o hospital ofrecerá uns índices asistenciais dunha calidade baixa.
A medida tomada co hospital de Verín é o primeiro paso, esperemos tamén que sexa o último.
Moitas gracias.

[4;27 de decembro de 1993;O señor PRESIDENTE]
 Gracias, señor Suárez Canal.
Ten a palabra o señor conselleiro de Sanidade e Servicios Sociais.

[4;27 de decembro de 1993;O señor CONSELLEIRO DE SANIDADE E SERVICIOS SOCIAIS (Romay Beccaría)]
 Señor presidente, señoras e señores deputados, na proposta que acabamos de escoitar, coma no texto da interpelación que por escrito se presentou ante os órganos da Cámara, hai desenfoques que, realmente, dan a impresión de que se quere xogar coas palabras para conseguir obxectivos que non teñen ningún fundamento na realidade.
Falar de privatización cando se trata dunha fundación pública, ó 100% pública, que non ten ánimo de lucro, que tratra de servi-los intereses xerais con esta fórmula xurídica, pois é intentar confundi-la opinión pública.
Perdoe, señor deputado, pero non hai nada de privatización neste sentido e, polo tanto, todas estas críticas que teñen ese trasfondo caen pola súa base.
Os que levamos tempo traballando nestas cousas sabemos, ademais, ata que punto esas propostas están fóra de lugar.
Onte tiven a ocasión de falar, ante a Comisión de Economía, dalgunha destas cuestións, do desafío que existe no mundo moderno para poder mante-las conquistas sociais diso que se chama o estado de benestar.
Nun momento en que a crise económica fai cada vez máis grandes as necesidades e é máis difícil consegui-los ingresos para atendelas, cando iso coincide cunha demanda cada vez máis crecente e custosa de servicios sanitarios por outro feito demográfico de máxima importancia, como é o envellecemento da poboación, todo iso ocasiónalles, señor deputado, un desafío moi importante a tódolos estados do noso contexto cultural para conseguir unha maior eficiencia na utilización dos limitados e escasos recursos públicos e así poder atende-las necesidades sociais e non renunciar ás conquistas xa acadadas das prestacións sociais do estado de benestar, das cales a asistencia sanitaria é unha das máis significativas.
Iso está obrigando en todas partes a buscar fórmulas que permitan esa maior eficiencia na utilización dos recursos públicos e a buscar tamén unha maior calidade na asistencia e unha maior satisfacción dos usuarios.
Ese é o asunto importante que está sobre a mesa das administracións responsables neste campo en toda Europa.
E non se fala de privatizacións, díxeno onte na Comisión, esquezan vostedes iso.
A sanidade non se pode privatizar, non a privatizou a señora Thatcher nin a vai privatizar ninguén, porque non é posible, porque é un servicio moi complexo, moi custoso, no que a competencia e o mercado poden xogar con moitas limitacións.
A ninguén lle pasa pola cabeza a idea de privatizar.
Onde a tiñan máis privatizada, que é nos Estados Unidos, están pensando en segui-los modelos próximos ós servicios de saúde públicos de Europa.
De modo que vir aquí falar do fantasma da privatización e todo iso realmente é ter vontade de confundi-la opinión pública, porque non ten nada que ver nin co que estamos a facer coa fundación de Verín nin co que son as políticas sanitarias máis importantes do mundo.
Falar de que hai que integra-la fundación no SERGAS, cando está perfectamente integrada e forma parte do servicio do SERGAS, pois é tamén ter ganas de confundi-la opinión sobre iso.
E logo, escoitar iso de califatos e outras cousas, a verdade é que a min tampouco me parece que se corresponda coa importancia da política sanitaria e do debate que hai que facer para iso.
Mire vostede, señor Suárez Canal, a fundación creouse cando facía falta creala, porque facía falta poñer en marcha ese servicio, e iso pode facelo o Goberno dentro das súas atribucións, non está alterando ningunha situación que requira ningunha intervención do Parlamento e, polo tanto, non tiña por que esperar a te-lo Parlamento constituído nin está furtando ningún debate, xa que non ten ningún sentido furtarlle debates ó Parlamento.
Pero o que facía falta era iso, o que facía falta era abri-lo hospital de Verín nas mellores condicións para dar unha boa asistencia sanitaria, señor Suárez Canal.
A responsabilidade da asistencia sanitaria é nosa.
Nós témo-la responsabilidade de conseguir unha boa utilización dos recursos públicos, polo tanto, de conseguir unha maior eficiencia e, ó mesmo tempo, naturalmente, de dar unha boa asistencia sanitaria, a mellor posible dentro das posibilidades que teñamos.
Ese é o noso compromiso e iso é o que buscamos coa fundación de Verín e con estas facilidades que dá unha figura xurídica desta natureza para poder traballar mellor.
Con iso estamos servindo o sistema público.
Esa posición de vostedes de querer que os servicios públicos non poidan dispoñer das posibilidades competitivas que teñen as empresas privadas é unha posición rabiosamente reaccionaria, iso si que serve os intereses privados, iso si que serve para que se descualifiquen as accións do sector público por ineficientes, iso é rabiosamente racional; o progresista é pretender que desde os servicios públicos se poidan manexa-los mesmos instrumentos que tendan á eficacia e á eficiencia que exista coa realidade cultural, para que desde ese sector se poida dar un servicio satisfactorio e se espante esa demanda -que se non será máis crecente- de que hai que buscar alternativas ó servicio público ante a ineficiencia deste sector.
Estamos buscando a eficiencia do sector público, que é verdadeiramente progresista e avanzado, e o que vostedes están a soster é absolutamente reaccionario, é insistir no burocratismo, no regramentismo e na centralización, e xa sabémo-lo que dá isto de si nos países nos que se aplican ese tipo de teorías.
De modo que, nada de furtarlle debates ó Parlamento; nada de entrega-la xestión a fundacións privadas nin a empresas privadas nin nada diso; nada de saca-la fundación de Verín da rede do SERGAS onde está e de onde non saíu; o hospital, naturalmente, vai ir poñéndose en funcionamento ata a totalidade progresivamente, como corresponde, ademais, ó desenvolvemento normal destas institucións.
Non ten sentido da noite para mañá telo todo aberto.
Se vostede coñecese un pouco estas cuestións non teriamos que falar moito diso.
Empezouse con 40 camas, seguirán 50 máis e chegaremos a 158 a medida que as necesidades o vaian demandando e se vaian cubrindo os obxectivos da posta en marcha do hospital.
Non hai aí tampouco ningún propósito de oculta-la realidade.
O persoal naturalmente que vai ser suficiente para esa asistencia de calidade sanitaria que buscamos, pero o mínimo posible porque hai que garanti-la eficiencia no servicio público e conseguir esa calidade ó menor custo posible, xa que hai moitas necesidades que atender nestes e noutros sectores e non estamos para dilapidar nin unha mala peseta.
Preguntaban vostedes no escrito que política de contratación se fai tendo en conta criterios obxectivos.
A política de contratación fíxose con toda transparencia, con toda limpeza, buscando para cada caso a persoa máis idónea e as mellores condicións para presta-lo servicio que se vai poñer en marcha.
Preguntan tamén que servicios van funcionar e como.
Pois van funcionar: medicina interna, cirurxía xeral, traumatoloxía, tocoxinecoloxía, pediatría e urxencias.
Con iso creo que estamos a prestalle un servicio á sanidade galega, á sanidade ourensá, que, coa apertura deste hospital, recibe a primeira dotación de camas por habitante de Galicia.
Para nós é ademais un motivo moi grande de satisfacción que iso se poida producir nunha provincia na que, evidentemente, hai moitas necesidades e que merece, polo tanto, a máxima consideración desde o sector público sanitario da Xunta de Galicia.
Máis nada e moitas gracias, señor presidente.

[4;27 de decembro de 1993;O señor PRESIDENTE]
 Gracias, señor conselleiro.
¿Grupos parlamentarios que desexen intervir?
(Pausa)
Ten a palabra o señor Cerviño González polo Grupo Parlamentario Socialista.

[4;27 de decembro de 1993;O señor CERVIÑO GONZÁLEZ]
 Señor presidente, señoras e señores deputados, a nosa posición e a miña intervención, polo tanto, está baseada en tres columnas.
En primeiro lugar, nunha coincidencia estratéxica co BNG, co seu modelo sanitario ou, polo menos, cos sectores de esquerdas do BNG, pero non nunha coincidencia táctica.
E, por último, non nos fiamos do Partido Popular e, polo tanto, non nos fiamos do Goberno do Partido Popular nesta cuestión.
A coincidencia estratéxica co Bloque, cos sectores de esquerdas, vén dada porque coincidimos na defensa dun sistema nacional de saúde, feito que implica unha sanidade universal e financiada maioritariamente a través de impostos, modelo que funciona en países como Suecia, Canadá ou o Reino Unido e, neste último país, a pesar, señor Romay, dos intentos iniciais do Goberno conservador de desmantelalo.
A señora Thatcher o que ocorre é que logo deuse de conta de que o National Health Service era practicamente indesmantelable, entre outras cousas porque era un ben tan preciado para o pobo británico como podía se-lo Parlamento, poñamos por caso, ou case.
Polo tanto, este modelo funciona en España desde finais dos anos 80, cando se universaliza a asistencia; non hai que esquecer que no 82 só o 78% -só ou nada menos có 78%- da poboación tiña cobertura e, neste momento, practicamente xa é do 100%, como vostede sabe, e finánciase por impostos -o cal non é unha cuestión banal- e non por cotas da Seguridade Social, posto que os impostos son moito máis redistributivos e ademais iso permite que non sexa un seguro senón que sexa realmente un servicio solidario entre tódolos cidadáns.
Como tódalas súas señorías saben, este é un modelo tipicamente socialdemócrata e imposto ó longo dos últimos 40 ou 50 anos en Europa fundamentalmente ou esencialmente por partidos e gobernos socialdemócratas, aínda que é certo que os gobernos conservadores non foron quen de botalo atrás.
E este é o intento a polo que vai, ó parecer, aínda que con moitas limitacións, o señor Clinton nos Estados Unidos.
Quero recordar que non hai moitos anos o modelo sanitario dos Estados Unidos era defendido, aínda a mediados dos anos 80, por moitos liberal-conservadores que agora non se atreven diante de semellante fiasco a defendelo.
Non coincidimos, sen embargo, tacticamente coa posición do BNG, o que nos obrigou, unha vez que o Bloque presentou esta cuestión na Cámara, a presentar unha interpelación parlamentaria que se verá noutro momento.
O crecemento do gasto ó que fixo referencia o señor conselleiro debido ó envellecemento da poboación e ós cambios dos patróns epidemiolóxicos cara ás enfermidades crónicas, ás novas tecnoloxías, ó aumento da cultura dos cidadáns e á aparición da democracia no noso país, que converteu os súbditos en cidadáns, e, polo tanto, a esixencia dos dereitos, fixo que o gasto en tódolos países da OCDE se disparase dunha maneira que pon en perigo a propia existencia do sistema.
Evidentemente, poñer en perigo unha das columnas fundamentais do estado de benestar, a outra conquista socialdemócrata conseguida despois da Segunda guerra mundial en Europa, a nós parécenos absolutamente grave e, polo tanto, hai que buscar fórmulas imaxinativas para que, mantendo as cuestións esenciais, que son a universalización e a financiación pública, se poida conserva-la equidade e o efecto redistribuidor sobre a renda que isto significa.
O dereito público está inventado para outras cousas, non está inventado para xestionar estructuras tan complexas como son os hospitais; non serve -e dígollo desde a miña experiencia de dez anos de xestor de grandes hospitais- para iso, é absolutamente limitador, impide comprar ben, impide establecer relacións laborais adecuadas -por citar dous exemplos moi concretos- e somete os traballadores do sector público a un sistema funcionarial que é o máis afastado, que é unha estructura moi dinámica e que ten que dar respostas tan áxiles como as que un hospital ou un centro de saúde precisa.
Polo tanto, en tódolos países do noso contorno cultural ou en tódolos países que -afortunadamente para eles, e que son moi poucos, desgraciadamente, no mundo- dispoñen dun sistema sanitario desenvolvido coma o noso, con tódalas eivas que se queira, estanse a buscar fórmulas que permitan realmente solucionar estes problemas ós que lle facía referencia.
Neste sentido, a creación de fundacións ou o establecemento doutro tipo de organizacións de dereito privado, como empresas públicas ou sociedades anónimas de capital público, parécenos unha vía que se pode explorar con prudencia e, polo tanto, nós non coincidimos co rechazo apriorístico que o Bloque Nacionalista lle fai á Fundación Hospital de Verín.
Dese logo, rexeitar isto frontalmente parécenos que é moverse en esquemas de hai 15 anos, e rexeitalo sen matices está fóra das correntes de pensamento actuais en economía e en xestión sanitaria, sen ningunha dúbida.
Pero nós non nos fiamos do Partido Popular, non nos fiamos do Goberno porque aínda anda por aí o señor Fernández Miranda, portavoz no Congreso dos Deputados do Partido Popular, parece que responsable sanitario do Partido Popular, que ten unha teima absolutamente liberalizadora, ten a teima de introducir -si, señor Romay-, as compañías de seguros privados na atención sanitaria.
Realmente eu pensaría que, se estivese nos Estados Unidos, o señor Fernández Miranda pertencería ó lobby das empresas de seguro privadas, tal é a súa teima, é unha teima absoluta e realmente sorprendente.
Por outra banda, non hai que esquecer que o seu antecesor no Goberno do señor Fraga, o señor Montero, falaba dun curioso -si que era orixinal, realmente- modelo versátil que era unha forma vergonzosa de introducir ou de intentar introducir, como equivocadamente pensaron os conservadores británicos a finais dos anos setenta, a privatización no sector.
Vostede -permítame que llo diga-, é un home que nese sentido ten unha visión máis lida, máis culta, máis intuitiva ou ideoloxicamente máis acertada, pero, realmente, a nós ninguén nos garante que non volva o señor Montero, ou alguén parecido ou similar ó señor Montero, dada a ideoloxía que sustenta ó Goberno Popular.
Hai moitos tics, señor Romay, no seu partido, porque é lóxico, é moi recente esta conversión dos conservadores a admitir que hai certos sistemas públicos, como o sistema sanitario, que son intocables.
Iso é moi recente, iso ten nas súas filas cinco, seis, sete, oito anos.
Eu recordo un debate co entón responsable da sanidade do Partido Popular, o doutor Rivera, en Televisión Española hai catro ou cinco anos, no que por primeira vez eu escoitei -seguramente se diría xa antes- que o Partido Popular admitía e non cuestionaba a universalización da asistencia e o financiamento público.
Esta é unha adquisición moi recente por vostedes, do cal alégrome moitísimo, dígollo con sinceridade, porque penso que estas cuestións hai que consensualas, é moi importante para a sociedade que todos esteamos de acordo nestas cuestións.
Pero, realmente, eu non me fío de que vostedes non dean un paso atrás, non me fío absolutamente nada porque aí está, como digo, o señor Fernández Miranda, aí está o seu congreso, onde vostedes foron incapaces -polo que eu sei, e se non corríxame, non importa- de sacar adiante un acordo de sanidade, precisamente polas teimas neoliberais ou liberais ou ultraliberais dos sectores que mandan en Madrid -o cal nos preocupa moitísimo a moita xente-, ó redor do señor Aznar.
Como lle dixen onte, falando dun “joven león liberal”, moi liberal, peligrosamente liberal desde a miña concepción política, teñen aínda moitos tics da vella situación e, polo tanto, os intentos por levar adiante cambios nunha liña imposta polo thacherismo na Gran Bretaña, que tan nefastos resultados deu para ese país, e só hai que recordar, por exemplo, unha película preciosa, de Ken Loak , que a aqueles das súas señorías que non a visen eu atrévome a recomendarlla, na que pon claramente de manifesto os desastres que o thacherismo produciu no Reino Unido da Gran Bretaña.
O novo modelo de xestión do hospital de Verín podería tamén ir nese sentido, e podería servir para iso, o que nos obriga a estar vixiantes e toma-las precaucións que eviten que se vaia por aí, porque o modelo non é neutral, señor conselleiro, non o é, depende de como e para que se utilice.
Dici-lo contrario é tecnocracia e nós non somos tecnócratas.
Moitas gracias.

[4;27 de decembro de 1993;O señor PRESIDENTE]
 Gracias, señor Cerviño.
Se non se solicitaron máis palabras, ten a palabra o señor interpelante.

[4;27 de decembro de 1993;O señor SUÁREZ CANAL]
 Quería empezar polo final, pola intervención do representante do PSOE, cando se refire a que coincide coa ala esquerda do Bloque.
Eu non sei desde que ala fala el, se a dos vazquistas, a dos antolinianos, os renovadores, os felipistas, non sei desde que ala fala el porque non coñezo exactamente en que ala se sitúa.
En todo caso, o que si evidenciou o seu discurso é que no fondo coinciden co Partido Popular no modelo que vostedes están defendendo.
Evidentemente, trátase de non cuestiona-la Fundación Hospital de Verín, porque vostedes saben que no territorio do Ministerio de Sanidade tamén se están poñendo en práctica este tipo de fundacións. son fundacións acollidas ó dereito privado que o único que fan é permitir que determinados controladores políticos e non funcionarios, controladores políticos, intenten xestiona-los hospitais, e iso o que produce, inevitablemente, é que se subtraian do funcionamento como auténticos servicios públicos.
Eu, realmente, quería entrar a falar da intervención que nos fixo aquí o señor conselleiro de Sanidade.
Esa arenga espiritual que nos botou e que, desde logo, non contestou en nada a ningunha das preguntas que nós formulamos.
Nós, señor Romay, seguimos dicindo que a Fundación Hospital de Verín é unha fundación, como os seus estatutos din, acollida ó dereito privado; é unha fundación, como os seus estatutos din -e deixei os estatutos no estrado- que permite que a súa xestión sexa contratada con terceiras persoas, e non foi o Bloque o que dixo inicialmente datos coma este, senón os empresarios do sector.
Os propios empresarios do sector, galegos, dixeron en concreto, e está nos medios de comunicación pública do 21 de agosto de 1993, que segundo fontes sanitarias e políticas consultadas parece ser que a empresa Aguas de Barcelona é a que se vai facer coa xestión do hospital e había un malestar no sector.
Sen embargo, e mentres tanto, empresas ourensás, galegas, do sector, e non o Bloque Nacionalista Galego, continúan a expresa-lo seu malestar pola política que insisten en cualificar de privatización da xestión e que atribúen directamente ós responsables do SERGAS.
Non foi o Bloque Nacionalista Galego quen inicialmente responsabilizou deste intento privatizador ó SERGAS. Resulta curioso que, despois, esas mesmas empresas insistisen en que o modelo escollido para a Fundación Hospital de Verín, e non entregado a unha empresa privada inicialmente, fose unha maneira de lava-la cara da Consellería de Sanidade.
Vostede non me contestou absolutamente a nada.
¿Por que é máis rendible economicamente ese hospital? ¿Acaso o SERGAS funciona mal? ¿Acaso os hospitais do SERGAS non serven? ¿Acaso o feito de que ese hospitai estivese incluído na rede do SERGAS non serve? E non me diga que ese é un hospital do SERGAS, ¿onde está nos presupostos do 1994?
¿Onde está no Servicio Galego de Saúde nos presupostos do ano 1994 a Fundación Hospital de Verín?
E se falamos da política de contratación, señor Romay, direille que, efectivamente, vostedes fixeron pública unha oferta de emprego público en setembro que pretendía a contratación dun cadro de persoal para a fundación de 48 persoas: 15 facultativos, 12 ATS, 3 técnicos máis, 6 auxiliares, etc; e un cadro de persoal de mantemento: 10 en cafetería, 7 en mantemento, 8 en limpeza e 7 en cociña.
Pois ben, na actualidade o persoal que ten a fundación, sen que fose suxeito a ningunha oferta de emprego público, son 78. Xa nin sequera 30 pasaron polo procedemento de oferta de emprego público, esa oferta que contaba, ademais, cun componente subxectivo de entrevista individual para a súa contratación.
E no cadro de mantemento ocorre tres veces o mesmo.
Non me obrigue, señor Romay, a darlle nomes de persoas, de persoas destacadas vinculadas ó Partido Popular, e sen ningún tipo de categoría para entrar, sen nengún tipo de proxecto público de contratación, que foron colocados en determinados postos do hospital de Verín.
Hai nomes e datos que vostede debía coñecer.
En definitiva, no económico, señor Romay, tampouco van saír gañando.
Hoxe os médicos de asistencia primaria da comarca de Verín non saben que servicios e que enfermos teñen que mandar ó hospital.
Hoxe o hospital de Verín está derivando xa multitude de enfermos ó centro sanitario de Ourense, o que significa que non se vai aforrar no gasto, senón todo o contrario...

[4;27 de decembro de 1993;O señor PRESIDENTE]
 Agradézolle que vaia rematando, señor deputado.

[4;27 de decembro de 1993;O señor SUÁREZ CANAL]
 Hoxe existe unha nula coordinación do hospital co Servicio de atención primaria, obviamente porque non pertencen os dous ó SERGAS. En definitiva, a farmacia do hospital de Verín carece hoxe de medicamentos fundamentais e pódolles da-los nomes se fai falta...

[4;27 de decembro de 1993;O señor PRESIDENTE]
 Agradézolle remate, señor deputado.

[4;27 de decembro de 1993;O señor SUÁREZ CANAL]
 En definitiva -e remato, señor presidente-, por suposto que non nos satisfai en absoluto a súa resposta.
Non nos di se o futuro vai seguir sendo o mesmo que lle espera a outros hospitais, por que se escolleu este camiño, por que non seguía o hospital de Verín funcionando na rede do SERGAS e se lle ten que entregar a unha fundación privada.
É un califato do PP. Vostedes están contratando a personas relevantes do PP, e non nos estrañaría, señor Romay, que, en definitiva, se xogase cos cartos de tódolos galegos.
Nós substanciaremos esta interpelación cunha moción que, desde logo, pida a incorporación a tódolos efectos da Fundación Hospital de Verín ó SERGAS...

[4;27 de decembro de 1993;O señor PRESIDENTE]
 Agradézolle remate, señor deputado.

[4;27 de decembro de 1993;O señor SUÁREZ CANAL]
 Son cartos de todos e tódalas galegas e non se pode guia-la súa utilización polos criterios de política electoralista dun partido, nin sequera polos da rendibilidade económica cando esta, ademais...

[4;27 de decembro de 1993;O señor PRESIDENTE]
 Remate, por favor, señor deputado.

[4;27 de decembro de 1993;O señor SUÁREZ CANAL]
 Medio minuto, señor presidente.

[4;27 de decembro de 1993;O señor PRESIDENTE]
 Abrevie, por favor.

[4;27 de decembro de 1993;O señor SUÁREZ CANAL]
 Estamos falando da saúde, señor Romay, e non se pode vender algo como a quintaesencia da técnica cando polo modelo de xestión que vostedes escollen pode acabar converténdose nunha estafa para a saúde da poboación.
Teñen vostedes un instrumento de poder, e desde logo, nós temos medo de que eses tres menús que ofertaron como o gran paradigma do hospital de Verín se acaben convertendo nun menú de primera para os afiliados ó PP, un menú de segunda para os simpatizantes e amigos, e un menú de terceira para o resto dos afectados da Seguridade Social e, desde logo, para os partidos da oposición e os membros da Plataforma da Saúde de Verín.
O futuro do hospital de Verín, desde logo, merece outra perspectiva e a sanidade hai que considerala coma un servicio público ó servicio de todos e onde non se pode introduci-la xestión privada de ningunha maneira.
Máis nada e moitas gracias.

[4;27 de decembro de 1993;O señor PRESIDENTE]
 Ten a palabra o señor conselleiro para a rolda de dúplica.

[4;27 de decembro de 1993;O señor CONSELLEIRO DE SANIDADE E SERVICIOS SOCIAIS (Romay Beccaría)]
 Gracias, señor presidente.
Eu creo que, de verdade, o señor Cerviño está máis de acordo con nós que co Bloque Nacionalista Galego, e esta é -atrévome a dicir- unha cuestión táctica que se converte en estratéxica.
Vostede mesmo apuntou esta idea, ou somos capaces de dar un bo servicio desde o sector público, e iso, como vostede sabe moi ben, pasa por aproveitar tódalas posibilidades para potencia-la eficacia desde o sector público, ou o sector público pódese ver moi gravemente comprometido por incapacidade para atende-las demandas crecentes da forma en que se están a producir, e tamén pola resistencia da sociedade para seguir poñendo nas mans de sectores públicos ineficientes os recursos que estes servicios demandan.
De modo que o consegui-la eficiencia do sector público é unha cuestión estratéxica para a defensa do sector público.
Falou vostede moi ben de que esta era, realmente, unha empresa de servicios e explicou cuestións que volverán saír agora.
Os servicios sanitarios son empresas de servicios que non se poden manexar cos instrumentos administrativos convencionais.
Non podemos seguir cos apoios fundamentais para a xestión destes servicios, cunha lei de contratos do Estado, que é, con poucas variantes, a Lei da administración e contabilidade da Facenda pública de 1911 -e para iso, esa de 1911 xa copiaba unha orde ministerial de 1860- e con outro grande instrumento, o Estatuto dos funcionarios, que é con poucas variantes o Estatuto de Maura.
Cando se coñece o que son as empresas de servicios sanitarios, as máis complexas que se poden xestionar seguramente dentro do sector público e do sector privado, ¿ten algo de particular que non estean axeitadas estas normas xurídicas que son de hai case un século?
Estou completamente de acordo co señor Cerviño en que hai que abrir estoutras posibilidades.
Isto, como el recordou tamén, estase a facer nos países máis adiantados de Europa, nas comunidades autónomas españolas que están máis avanzadas e creo que por aí, realmente, temos que seguir se queremos darlles un bo servicio ós cidadáns.
Eu comprendo que teña as súas reservas sobre o que son os propósitos do Partido Popular nestas materias, pero téñome que remitir ó que son os programas do partido; nos partidos hai posicións distintas, pero pronúncianse nos momentos críticos da vida política cando elaboran o programan co que comparecen ás eleccións e co que fan ós electores a súa oferta correspondente.
O programa do Partido Popular recolle esencial, básica e substancialmente todas estas posturas que aquí acabamos de dicir e que inspiran a nosa política sanitaria.
Polo demais, en tódolos partidos hai de todo; seguro que hai eses “tics” liberais no Partido Popular como seguramente quedan tamén “tics” marxistas no PSOE, pero iso non quere dicir -e eu, desde logo, non teño ningunha desconfianza- que por aí haxa ningún perigro de que desde o Partido Socialista se queira chegar a posicións de planificación centralizada ou cousas dese tipo que sei que están fóra de lugar e que non son consideradas seriamente hoxe por ninguén que teña responsabilidades de goberno no seu partido.
En todo caso, naturalmente, farán vostedes moi ben en seguir coidadosamente os nosos feitos e en xulgarnos en virtude do que fagamos, como lle corresponde a unha oposición seria e rigorosa.
Señor Suárez Canal, eu creo que lles contestei unha por unha ás preguntas que formulaban vostedes no escrito de presentación da interpelación. ¿Por que se adoptou a decisión de entrega-la xestión do hospital de Verín a unha fundación? Por todo isto que dicimos, pero non o entregamos así como se di, desa maneira, e non hai xestión privada, diso nada.
Está todo xa contestado.
Nada de privada. Se vostede quere beber nas fontes dos empresarios paréceme moi ben, é unha novidade que o Bloque Nacionalista Galego se inspire como fonte de información e de coñecementos nas liortas dos empresarios, pero, ben, cada un busca as fontes onde as quere encontrar.
Está contestado xa iso.
A verdade é que estamos a pasar -diso o señor Cerviño tamén sabe- do que é a administración á xestión.
Ata o de agora había pouca xestión na sanidade, había administración, como corresponde a uns servicios administrativos que naceron coas pautas burocráticas da Administración en xeral, pero agora hai que pasar a darlles medios de xestión propios das empresas máis sofisticadas e máis difíciles; de aí que non poidamos renunciar desde o sector público a ningún instrumento ó noso servicio para conseguir unha mellor eficiciencia nesa xestión e de aí que se acolla ó dereito privado polas vantaxes que ten.
O señor Cerviño foi xerente dun hospital moitos anos, sabe que ten que acudir a eses mecanismos para darlles un mellor servicio ós cidadáns e facerlles unha mellor administración dos recursos públicos e sabe que non pode aplicar normas que non estean pensadas para este tipo de empresas, para este tipo de actividades.
Por todo iso, pensamos tamén que vai ser máis rendible porque temos estes instrumentos, estas posibilidades de actuación, que nos van permitir unha xestión máis áxil, máis eficaz e máis eficiente.
Nos presupostos do 94 están contempladas as necesidades da fundación de Verín -expliqueino onte na Comisión de Economía- porque hai unha partida para concertos.
Concertamos coa fundación de Verín a prestación duns determinados servicios, e non teño tempo para repetir hoxe aquí o que son outras novidades que se están a aplicar na xestión dos servicios sanitarios, como é a separación do que son as funcións de provisión de servicios e do financiamento de servicios, porque iso, ó mellor, levábame moito tempo, do que non dispoño, pero están aí os presupostos para esta fundación, non hai volta de folla.
Non sei como se pode pensar en que poida ser doutro xeito, de verdade.
Se se quere descualifica-la entrevista como compoñente subxectivo na selección de persoal, que é unha técnica absolutamente xeneralizada de selección, pois faga vostede como queira, pero eu estou orgulloso da obxectividade e do rigor con que se fixo a selección no hospital de Verín.
Digan vostedes o que queiran e veñan aquí descualifica-lo que queiran sen ningún fundamento na realidade; fíxose por profesionais moi serios, buscando nada máis cá mellor idoneidade das persoas para presta-lo servicio.
Esperamos que iso saia ben e que poidamos seguir este camiño nestoutros hospitais que estamos a construír no Salnés, no Barbanza e na Costa da Morte, porque cremos na virtualidade desta fórmula e no interese que ten para a sociedade.
Respecto da desconexión...

[4;27 de decembro de 1993;O señor PRESIDENTE]
 Agradézolle que conclúa, señor conselleiro.

[4;27 de decembro de 1993;O señor CONSELLEIRO DE SANIDADE E DE SERVICIOS SOCIAIS (Romay Beccaría)]
 Xa remato, señor presidente.
Falan de desconexión da atención primaria e da fundación porque non pertencen ó SERGAS, ¿pero de que falan vostedes?, ¿non pertence ó SERGAS a fundación?, ¿a quen pertence? Imos ser serios, señor Suárez Canal, aquí hai que vir debater co rigor que lle corresponde a esta institución.
Polo tanto, con este instrumento o que queremos é un mellor servicio para a saúde dos galegos e que a eficiencia que consigamos aquí nos permita ir mellorando esa calidade e esa atención, que é o noso obxectivo.
Se todo o que ten vostede que dicir é que temos un menú para os do PP e outro para os outros, realmente iso acredita por si só a seriedade da súa intervención.
Máis nada e moitas gracias.

[4;27 de decembro de 1993;O señor PRESIDENTE]
 Gracias, señor conselleiro.
Continuamos no mesmo punto da orde do día e pasamos agora á seguinte interpelación.
DE Da. MARIA XOSÉ PORTEIRO GARCÍA, DO G. P. DOS SOCIALISTAS DE GALICIA, SOBRE A APLICACIÓN E DESENVOLVEMENTO DA LEI DE CREACIÓN DA RENDA DE INTEGRACIÓN SOCIAL DE GALICIA E PREVISIÓNS DO GOBERNO GALEGO Ó RESPECTO.

[4;27 de decembro de 1993;O señor PRESIDENTE]
 Ten a palabra a señora Porteiro García.

[4;27 de decembro de 1993;A señora PORTEIRO GARCÍA]
 Gracias, señor presidente.
Señorías, imos falar hoxe da renda de integración social que, na nosa Comunidade Autónoma, está regulada por unha lei aprobada por este Parlamento o 2 de outubro do 91. Non se pode dicir que a ata o de hoxe esta lei resultase en absoluto un éxito, digamos que a palabra fracaso é a que mellor define a súa aplicación no tempo en que se leva aplicando en Galicia.
De feito, onte, na comparecencia do señor conselleiro ante a Comisión de Economía, anunciaba que o Grupo Popular lle ía propoñer -perdón, que o Goberno lle ía propoñer- ó Parlamento a reforma desta lei porque, como digo, non resultou un instrumento eficaz.
Nisto baseabámo-la argumentación da nosa interpelación.
Xustamente desmostrabamos que no seu primeiro ano de aplicación non se chegara a conceder ese salario social a ninguén, que se baixara o presuposto de xeito importante no ano 93, que pouco máis de 1.000 persoas se beneficiaran non seu conxunto desta renda de integración social e que, desde logo, isto evidenciaba a falta na aplicación dun recurso social que debera pretende-la solidariedade cos máis desfavorecidos, probablemente porque o seu articulado concreto e a súa aplicación non respondía á filosofía que tiña que inspira-la súa creación.
Pasou tempo abondo desde a súa posta en marcha e constátase -insisto- a inadecuación evidente entre o seu articulado e as necesidades reais dos máis necesitados.
Pese a que a Lei de creación da renda de integración social de Galicia adoece dunha serie de aspectos que os socialistas formulamos no seu día como emendas, mesmo así, tal e como estaba, puido permitir utilizar determinados mecanismos que chegarían para facer efectivos parte dos obxectivos fundamentais de ofrecer un subsidio básico e procura-la inserción dos beneficiarios, ademais doutras actuacións que non se chegaron a cumprir, como a constitución da Comisión Interdepartamental de Loita contra a Pobreza e a creación das coordinadoras de inserción social, que están previstas no artigo 54 e 57 C, respectivamente.
Estas actuacións permitirían desenvolve-lo título III, referido ós programas de desenvolvemento integral comunitario, e a achega de recursos que normalizaran a vida dos excluídos e posibilitaran un marco propicio para a súa inserción social, para a súa integración social; é dicir, non soamente é unha lei con graves eivas no que se refire ó seu articulado, senón que tamén a propia xestión do que se puido conseguir con ela foi insuficiente, foi, como digo, un fracaso.
As centrais sindicais manifestaron reiteradamente que os criterios galegos de acceso a esta rendibilización social non tiñan parangón co establecido na lexislación das restantes comunidades autónomas.
E, partindo desta afirmación, se facemos unha análise comparativa da nosa Comunidade coas restantes comunidades autónomas, en canto á tramitación da renda, vemos que é evidente.
No caso de Galicia hai, cando menos, dez pasos que cumprir para conseguir que un expediente poida chegar a bo fin.
Hai, desde logo, que ter un proxecto de inserción -igual ca nas outras comunidades autónomas- e é necesario estar empadroado e te-la residencia efectiva na comunidade autónoma.
Pero mesmo neste caso, por exemplo, en Galicia, é preciso levar 5 anos, cando en Aragón é preciso 1, no País Vasco, 3 e en Asturias, 2.
Na tramitación -como dicía-, no caso galego, hai que empezar por unha instancia no concello; despois, os equipos técnicos e servicios sociais farán un informe social; despois, esta proposta volve ó interesado que deberá dicir se está de acordo con ela ou non; despois, o concello remite o expediente á delegación provincial da Consellería que está cualificado para resolvelo; despois, hai unha comisión técnica da renda de integración social e mais unha unidade técnica administrativa de apoio en cada delegación provincial da Consellería e, aínda máis, a nivel autonómico se constitúe unha comisión técnica central e unha unidade técnico-administrativa.
Por último, o expediente de cada futuro beneficiario suxéitase á comprobación polas comisións técnicas.
Ademais, créanse órganos de control e seguimento na aplicación da renda, en cada provincia constitúese unha mesa de control e seguimento estatístico e as actas da sesión remítense a unha mesa autonómica que fai a avaliación global.
É dicir, a tramitación non pode ser máis dificultosa, non pode ser máis serodia, non pode ter máis chanzos para chegar á conclusión de cada expediente.
Ademais, hai unha disposición adicional terceira na lei que obriga a Xunta a informar ó Parlamento anualmente e, señor conselleiro, nunca se produciu ese informe anual.
A Lei do RISGA tamén prevé mecanismos para a incorporación dos beneficiarios ó mercado de traballo establece subvencións á contratación dos mesmos, pero fíxanse con carácter exhaustivo e en item pormenorizados as esixencias a seguir para obte-las subvencións, e este tampouco é, precisamente, un procedemento que facilite as cousas.
Comparemos todo este proceso co do País Vasco, onde hai tres pasos a dar: primeiro paso, solicitude do interesado no seu concello respectivo cos documentos referidos; segundo paso, a Administración resérvase o dereito de verifica-las declaracións ós beneficiarios e terceiro paso, unha comisión xestora de coordinación institucional é a que resolve.
En Aragón a tramitación iníciase tamén no concello correspondente, que remite unha solicitude ó departamento de Sanidade e Traballo, que é quen resolve, e dentro do Consello Aragonés de Benestar Social hai unha comisión de seguimento que segue o proceso destes expedientes; é dicir, tres escasos pasos a dar.
En Asturias tamén se inicia a tramitación no concello; hai un funcionario cualificado que comproba as necesidades do solicitante, tramítase un expediente que se remite ó organo municipal colexiado para a súa valoración, e, finalmente, este expediente remítese cunha proposta de resolución á Dirección Rexional de Acción Social.
É dicir, hai, insisto, unha serie de atrancos burocráticos que, desde logo, explican por que en Galicia a renda de integración social non pasa de ser unha declaración de intencións nunha lei aprobada por este Goberno e, desde logo, un fracaso á hora de prestar unha auténtica atención ás políticas de solidariedade.
Dá a impresión de que se pensara para que ninguén se atrevese a traspasar esa espesa barreira administrativa que, desde logo, é o mellor exemplo de traba burocrática para os cidadáns que están en situación de especial indefensión e que ademais teñen menos acceso á información.
Por todo o exposto, a deputada asinante, formulaba a seguinte interpelación o pasado 3 de decembro:
¿A que atribúe a Xunta o fracaso producido ata hoxe na xestión da renda de integración social de Galicia?
En calquera caso, recoñecerán que foi un fracaso.
¿Detectou o Goberno que aspectos instrumentais, contemplados na lei e nos decretos que a desenvolven, están a presentar dificultades na súa aplicación concreta? ¿Cales son as razóns polas que non se desenvolveu o título III da lei? E por último -pregunta contestada onte polo conselleiro pero que creo que procede que a volva facer aquí- ¿está na intención da Xunta modificar algún dos criterios ou requisitos establecidos na lei que dificultan a súa aplicación e eficacia social?

[4;27 de decembro de 1993;O señor PRESIDENTE]
 Gracias, señora Porteiro.
Ten a palabra o señor conselleiro de Sanidade e Servicios Sociais.

[4;27 de decembro de 1993;O señor CONSELLEIRO DE SANIDADE E SERVICIOS SOCIAIS (Romay Beccaría)]
 Señor presidente, señoras e señores deputados.
Señora Porteiro, saberá que eu, á vista da información da que dispoño e do que foi a aplicación deste instrumento, co que, polo demais, Galicia se pon entre as comunidades de vangarda na sensibilidade social para esta forma de loita contra a pobreza e a marxinación, creo que os resultados da aplicación desta lei e desta política non se corresponden con ese cualificativo de fracaso do que se fala na interpelación.
No ano 1992, primeiro no que se aplica, foron 554 beneficiarios por renda e 406 de emerxencia social.
Esa cifra case se triplica no ano 1993 no caso da renda e máis que se triplica no caso da emerxencia social.
Este ano os obxectivos son de seguir crecendo nunha e noutra manifestación: as solicitudes por mes en renda foron 140 no ano 1992 e xa son 165 no ano 1993; en emerxencia social pásase de 157 a 173.
Creo que a cuestión, realmente, ten complexidade, non só a que se deriva da normativa, que por algo se fai así, senón a que ten que arrancar neste tipo de procesos.
Houbo que poñer en marcha mecanismos de desenvolvemento da lei, destacando a divulgación polos medios de comunicación e a información ás administracións locais -hai traballo para desenvolver aquí por parte dos concellos que non é fácil poñelo a marchar inmediatamente- Logo, creo que, con toda a necesidade que ten a materia, a necesidade obvia de contar con estas distintas administracións para traballar nesta cuestión, isto permite concluír que os resultados acadados son os que razoablemente se podían esperar nestas circunstancias e, polo tanto, creo que non debemos falar de fracaso na aplicación desta lei.
Isto non quere dicir que, efectivamente, a experiencia poida poñer de relevo que pode haber algún trámite que se poida abreviar, algunha cuestión que se poida axilizar e, sobre iso, sabe a señora deputada que é notorio que houbo xa traballos nas mesas correspondentes que buscaban esta axilización e esta mellora da normativa para que non houbese ningún impedimento innecesario no desenvolvemento deste traballo.
Seguro que está de acordo tamén comigo a señora deputada en que en todas estas cuestións hai que encontra-lo equilibrio -que sempre hai que buscar- entre o que é a axilidade, a rapidez e a dilixencia, e as garantías, que tamén hai que buscar e hai que ter, porque os recursos son limitados.
Son todos e temos que ser coidadosos en que a utilización estea sempre de acordo cos contidos legais establecidos, porque, ó mellor, o que lle estamos dando a un por un lado, estámosllo quitando a outro noutras necesidades ou noutro ámbito.
Todo iso obriga a ser especialmente coidadosos nestas cuestións e con este talante afrontámo-las mesmas e estamos dispostos a seguir esas conversas e ver coidadosamente cales son, realmente, as melloras que razoablemente se poden introducir.
Nesta lexislatura vaise desenvolver ese título III da lei, referente ó desenvolvemento integral comunitario, creándose a Comisión Interdepartamental de Loita contra a Pobreza, estudio que xa se comezou xunto co da reforma da lei.
E á vista de todo iso, tamén se estudiará a necesidade da creación dos coordinadores de inserción social.
Resalto que se trata dun tipo de axuda que non tenta só acudir en subsidio dunha necesidade, senón que, de acordo co que son as modernas formulacións das políticas sociais, busca a inserción do individuo, a integración na comunidade buscando a prevención na loita contra a expulsión e contra a pobreza que, como vostede sabe moi ben, é por onde van os traballos máis adiantados nestas cuestións.
Dentro da complexidade que supón afronta-los envites do estado de benestar existen as dificultades que para o estado de benestar supón o cambio das circunstancias económicas, influídas pola crise económica en áreas moi importantes do mundo, pola globalización da economía, polos cambios demográficos e polo envellecemento da poboación.
Neste sentido, falabamos da sanidade, que tamén repercute neste campo, co que iso supón, ademais, en crecemento da demanda dos servicios sanitarios, unha das bases tamén do estado de benestar.
Así mesmo, están os cambios culturais, esa demanda de traballo que aparece nos últimos tempos non vinculada a unha estricta necesidade económica, senón a unha realización social e a unha realización persoal e que trae á demanda de traballo a moitas mulleres que queren traballar.
Aparece unha realidade moi complexa que hai que afrontar con políticas de intregación.
Outro dato moi importante é que non se acepta xa unha sociedade dual -falabamos hoxe distona que haxan uns activos e outros pasivos que reciben o subsidio.
Hai unha aspiración social fonda e sentida de actividade; polo tanto, as políticas sociais non se teñen que conformar con subsidiar unha necesidade, teñen que buscar esa integración.
Todo isto está vinculadísimo, como facilmente se comprende, con todo o que son políticas de emprego, porque, en definitiva, se realmente se atopasen os mecanismos para conseguir ter a moita xente ocupada, estariamos conseguindo a un tempo atender todas estas finalidades, como é a de evita-las situacións de necesidade e, ó mesmo tempo, a de dar lugar a esa realización persoal de ter un traballo, de estar integrado na sociedade.
Por iso, tódolos traballos apuntan tamén nesa direccion: ¿como encontramos bolsas novas de traballo?, ¿como compartimos entre todos estas responsabilidades? De aí que teñan papeis crecentes as administracións locais, as organizacións non gobernamentais e as asociacións privadas.
Este non é un problema que se poida resolver xa de forma simplista; xa acabou aquela época na que os presupostos podían engordar moito, crecer moito, e ían dando para as necesidades.
Agora as necesidades son maiores, os presupostos non poden, polas dificultades económicas, crecer do mesmo xeito.
Polo aumento do desemprego, hai menos xente que produza e máis que ten necesidades.
Esta é a situación e temos que poñer esforzo, imaxinación e traballo entre todos.
Este é un dos programas máis interesantes.
Temos que traballar moito -e sábeo tamén a señora Porteiro- por conseguir realmente esa integración, esa reinserción.
Non nos basta con seguir dando estas axudas.
Debemos facer todos un gran esforzo para que estas axudas se traduzan neses obxectivos de integración social que entre todos creo que compartimos e buscamos.
Creo que deste xeito están contestadas as preguntas que me facía a señora deputada.
Máis nada e moitas gracias.
(Ocupa a Presidencia o señor vicepresidente primeiro, García Leira).

[4;27 de decembro de 1993;O señor PRESIDENTE (García Leira)]
 Moitas gracias, señor conselleiro.
¿Hai grupos que desexen intervir? (Pausa)
Ten a palabra a señora deputada do BNG.

[4;27 de decembro de 1993;A señora FERNÁNDEZ DÁVILA]
 Bos días, señoras e señores deputados.
Non sei se a señora Porteiro quedou perfectamente conforme coa intervención do señor conselleiro, pero, pola miña parte, teño que dicir que, efectivamente, non dixo absolutamente nada sobre as preguntas que se lle estaban facendo aquí, a non ser, facer todo un relatorio da situación social que estamos vivindo no país que son as causas de que exista esa necesidade da lei da RISGA.
Entre os argumentos do señor conselleiro en canto a esa problemática social da situación de desemprego, etc, hai un que xa o utilizou onte na Comisión na que se debateron os presupostos da RISGA, e é o de que as mulleres estamos interesadas en traballar.
Parece que o di coma se fose un novo capricho das mulleres.
Nós entendemos -eu, concretamente, entendo- que as mulleres non queremos traballar, senón que as mulleres temos que traballar, debemos traballar; polo tanto, é unha cuestión que non se debe engadir á problemática social, senón que o problema está aí dentro do conxunto que padece o país.
En canto ó fracaso da RISGA, coincido coa señora Porteiro en que foi realmente un fracaso, non tanto pola lei en si -que, efectivamente, ten eivas, ademais de que as comisións de seguimento da RISGA, tanto as provinciais coma a nacional, xa fixeron as súas propostas para que esta lei sexa modificada dalgún xeito-, senón porque creo que unha das razóns fundamentais para que a RISGA non fose un éxito foi que non houbo vontade política por parte da Xunta de Galicia e dos organismos que tiñan que leva-la RISGA adiante para que chegase, cando menos, información a todas aquelas persoas que en principio están necesitadas desta RISGA. Digo isto porque, se ben é certo que no ano 1993 aumentaron os beneficiados pola RISGA en comparación co 1992, os beneficiados non son nin moito menos os que a nosa sociedade ten.
Onte mesmo, o señor conselleiro -e na mesma Comisión na que se debateron os presupostos- falaba de que nun estudio de pobreza -que parece ser que a estas alturas aínda se está realizando, cando xa foi en 1991 cando se acordou que se fixese por decreto leise dan unhas cifras do 19% de pobreza no noso país.
Isto supera, pero con moito, as previsións dos axentes sociais que ata o de agora tiñan, dalgún xeito, feito unha valoración da pobreza no país.
Se nos atemos a eses datos, señor conselleiro, a situación de pobreza no noso país está máis ou menos relacionada coa situación de paro e supera as 200.000 persoas en Galicia.
Nese sentido, creo que o relatorio que fixo aquí o señor conselleiro, consistiu, un pouco, en xustifica-la situación e as dificultades, pero para nada di como se van facer e que mecanismos se van tomar para, dalgún xeito, resolve-los atrancos e as dificultades que fixeron imposible que a RISGA cumprise o cometido para o que foi creada.
E digo, ademais, que se temos en conta os presupostos que se lle van dedicar en 1994 á RISGA, 1.500 millóns, non se vai resolver, en absoluto, o problema que tiñamos ata este momento.
O señor conselleiro sabe perfectamente que, tendo en conta que soamente no ano 1993 foron beneficiadas pola RISGA 3.032 persoas, xa se consumiu todo o pesuposto dedicado para este fin nese ano -de 880 millóns-.
Polo tanto, a RISGA debe facilita-la suficiente información á sociedade e a formación necesaria daquelas persoas que son as que teñen que tramita-las RISGA correspondentes e evitar non xa todo ese trámite burocrático que relatou aquí a señora Porteiro, senón ese atranco que se lle está poñendo a moitas persoas que solicitan a RISGA nos concellos.
Neste, no primeiro paso que hai que dar para face-la solicitude, son rexeitadas moitas persoas por aqueles que teñen que realiza-lo trámite de solicitude na medida na que interpretan o decreto da RISGA como lles peta.
É dicir, eu creo que unha das primeiras cousas que ten que face-la Consellería é informar do espírito da RISGA e permitir que as solicitudes pasen todas á Comisión central, que fai a valoración, que as denega ou que as admite.
Volvendo un pouco ós presupostos, a min paréceme que non vai haber intención por parte da Consellería de levar a adiante a RISGA no sentido que se lle deu cando se creou a lei. Eses 1.500 millóns non van chegar en absoluto tendo en conta que hai nestes momentos -aínda que as mesas da RISGA non se están xuntando desde o mes de outubro- moitos centos de solicitantes de RISGA que están, dalgún xeito, aprobados polas súas situacións persoais pero que non teñen aínda rubricadas, por parte do organismo correspondente, as súas tramitacións para o cobro destas prestacións.
Isto ocorre na medida -entendemos- en que non hai cartos, xa que, como dixen antes, o presuposto da RISGA de 1993 está esgotado naqueles que son hoxe os que están cobrando.
Se temos en conta estes centos de persoas que xa están aprobados, se se vai facer en 1994 unha política de formación e información do que representa a RISGA e se se vai ter ese estudio da pobreza -que parece ser que, despois de tantos anos, xa está preparadocreo que hai que da-la suficiente información para que o número de persoas solicitantes da RISGA supere non xa o de 1993, senón que, cando menos, cheguen o máximo posible a eses datos que vostede dá de case 200.000 persoas que neste país a necesitan. Eu xa sei que iso non vai ser posible pero, cando menos, ten que superar moito a cifra dos 10.000. E a isto vai ser imposible facerlle fronte precisamente polos presupostos que se dedican a este tema.
Nese sentido, señor conselleiro, por parte do BNG entendemos que si foi un fracaso a RISGA. E foino, precisamente, pola falta de vontade da Consellería que ata este momento levou a súa xestión.
E, polo que vostede acaba de expoñer, entendemos que o espírito vai se-lo mesmo.
A RISGA, se non se intenta enfocala doutra maneira, vai ser exactamente igual ca en 1993.
Gracias, señorías.

[4;27 de decembro de 1993;O señor PRESIDENTE (García Leira)]
 Moitas gracias, señora Dávila.
Ten a palabra a autora da interpelación, a señora Porteiro García, na rolda de réplica.

[4;27 de decembro de 1993;A señora PORTEIRO GARCÍA]
 Gracias, señor presidente.
Señor conselleiro, vostede ten que comprometerse nos prazos, non en declaracións de intencións.
Queda moi ben subir aquí á tribuna e dicir que, efectivamente, se vai face-lo que nós pedimos no sentido da nosa interpelación.
Se vostede non se compromete nos prazos, se non fixa un horizonte temporal, teremos que sospeitar que este anuncio da reforma só vai servir para retarda-la resolución de situacións de marxinalidade por pobreza. ¿Por que non nos di -polo menos faga unha previsión- cando se propón remata-lo desenvolvemento do título III?
Falounos da lexislatura.
Iso é moito, a moi longo prazo.
Iso sería demostrar capacidade de xestión, porque en canto a filosofía, supoño que todos compartímo-la defensa do estado do benestar.
Sorprende, en calquera caso, en vostede, pero non llo vou criticar. A min pareceríame moi ben que vostedes fixesen unha defensa e unha xestión real a prol do estado de benestar, pero iso é filosofía.
Vostede ten que demostrar con xestión, con capacidade de tomar decisións que, efectivamente, van nesa liña, porque, mire, se é verdade que a taxa de pobreza é das máis altas de Europa, se é verdade que esta taxa é, por suposto, moi superior á media española e está moi por riba doutras comunidades como Cataluña, Asturias ou Madrid, se é verdade que un de cada tres fogares galegos precisa de prestacións sociais para superar situacións de pobreza e se é verdade que onte dixo vostede que a aplicación da RISGA non foi a axeitada para facela eficaz, é urxentísimo que isto se reforme e que se poña esta renda de integración social nunha situación de ser absolutamente operativa e eficaz.
É dicir, esta vez ten que demostrar que vai ser útil.
O que non pode é servir soamente para figurar nos índices lexislativos das comunidades autónomas e que a xente, cando as consulta, diga: “Galicia ten unha lei que regula a renda de integración social”.
Iso é amagar y no dar, señor conselleiro.
Vostede ten que fixar un compromiso concreto e inmediato.
Aquí a axilidade non se contradí coas garantías, máis ben ó contrario, señor conselleiro: aquí a axilidade é, neste caso, unha garantía porque o contrario sería desvia-la atención.
Eu, despois de le-la prensa hoxe, e despois do que me comentaron os meus compañeiros do acontecido na Comisión de Economía de onte, estiven a piques de non presentar unha moción posterior a esta interpelación.
Pensei: ben, parece ser que hai unha decisión por parte do Goberno en recoñecemento de que, efectivamente, esta lei non se aplicou correctamente, co cal, se hai coincidencia, non parece necesario presentar unha moción.
Pero, desde logo, despois da súa intervención na que xustifica todo o proceso anterior e na que non nos di máis ca que nesta lexislatura se abordará a reforma deste problema, eu creo que teño a necesidade e a obriga política de presentar unha moción na que lle solicite, na que lle solicitemos, un compromiso maior, un horizonte no que nos diga cando se vai desenvolver ese título III, se vai haber reforma ou non -que non nolo concretou hoxe tampouco-, cando e en que prazos.
Díganos: “Pois calculo que no prazo de un ano; calculo que no prazo de un ano e medio”.
Pero se nos di: “nesta lexislatura”, francamente hai catro anos por diante.
Vostede vai ter ocasión así de demostrar que os servicios sociais estarán ben atendidos e de contradici-lo noso temor de que os servicios sociais, con este novo reparto de consellerías, o que fan é perder peso no organigrama da Xunta de Galicia.
Ten vostede hoxe unha ocasión de ouro para, efectivamente, desmentir este temor, esta prevención, que o noso grupo político manifestou no seu día cando se anunciou que Servicios Sociais e Traballo deixaban de ser unha Consellería para repartirse entre outras dúas.
Mire, señor conselleiro, os servicios sociais necesitan dunha atención política prioritaria.
O feito de estar en Sanidade pode significar que, en lugar de centra-lo problema, se dilúa, porque xustamente é unha carteira, ou unha Consellería que, pola súa importancia, xa ten o SERGAS, xa ten a sanidade, ten traballo abondo como para xustificar con iso o traballo dun conselleiro.
Neste caso os servicios sociais corren o perigo de converterse nunha pequena anécdota, e se vostede saca o fundamental, que sería a xestión sanitaria, dificilmente se lle podería reprochar un mal traballo como conselleiro.
Pero, evidentemente, nós imos estar permanentemente teimando en que os servicios sociais non poden se-los irmáns pobres da xestión sanitaria e do SERGAS.
Se vostedes lles fan cánticos ó estado do benestar, terán que actuar nun sentido coherente para, realmente, conseguilo tamén en Galicia, a non ser, señor conselleiro -e aquí vai a miña última dúbida-, que ese cambio que o señor presidente da Xunta non quere explicar no Parlamento, porque se nega reiteradamente a vir aquí, comparecer e explicarnos a que obedece a nova distribución das consellerías, a que filosofía política responde e a que obxectivos se quere chegar, nos faga que sospeitar -se non se reflicte nunha actuación consecuente por parte de vostede como conselleiro- que non obedece á racionalidade, senón a criterios de peso político.
Así que se vostede nos responde agora: é probable que non precisemos unha moción.
Se segue na súa indefinición, señor conselleiro, volveremos a traer ese tema aquí unha e mil veces máis para garantir que os máis desfavorecidos en Galicia non se queden baixo o paraugas roto que sería unha lei que aparentemente resolve e que á hora da verdade non funciona.
(Ocupa a Presidencia o seu titular).

[4;27 de decembro de 1993;O señor PRESIDENTE]
 Gracias, señora Porteiro.
Ten a palabra o señor conselleiro de Sanidade e Servicios Sociais.

[4;27 de decembro de 1993;O señor CONSELLEIRO DE SANIDADE E SERVICIOS SOCIAIS (Romay Beccaría)]
 Gracias, señor presidente.
Señora Dávila, a verdade é que eu non falei nin onte nin aquí nin de nada que poida xustificar que se entenda das miñas palabras que cando falo da presencia da muller no mundo do emprego estou falando dun capricho.
Iso é unha expresión absolutamente súa, da súa exclusiva responsabilidade.
Eu non falei para nada de semellante idea nin de ningunha que xustificase unha interpretación tan torticeira.
Insiste vostede no fracaso.
Non hai fracaso, hai unha aplicación -¡dos números se deduce!- que arranca de cero, como se arranca nestas cuestións, coa complexidade e coa dificultade que ten a presencia de distintas administracións.
Poñer esta maquinaria administrativa a funcionar leva o seu tempo.
Eu creo que o meu antecesor e a xente que colaborou con el fixeron un bo traballo conseguindo -como dixen- que os beneficiarios aumentasen e que os presupostos, o gastado pola Administración autonómica nesta materia, pasase de 195 millóns o primeiro ano -que acusa esas dificultades de inicio- a 829 o segundo e que este ano se presuposten 1.500 millóns. Creo que é un ritmo ben dinámico como para que se poida vir aquí a cualificar coma un fracaso unha política dunha extrema sensibilidade social como é a que asumiu Galicia poñendo en marcha un programa desta natureza.
E, polo tanto, como creo que non se pode falar de fracaso, tampouco teño eses apuros ós que se pode referi-la señora Porteiro.
Aceptamos que xa hai unha experiencia duns anos -tampouco tantos- pero que pode haber algúns trámites que se poden axilizar.
Pode haber algunhas medidas que haxa que tomar.
Ímolo ver, ímolo retomar.
Hai uns traballos da mesa correspondente.
Ímolo ver coa maior dilixencia posible.
Vostede pregúntame: “¿cando vai ter ese traballo rematado?” Pois non llo podo dicir.
Síntoo moito, non llo podo dicir.
Se lle falo de un mes pois, ó mellor, quedo curto; se lle falo de seis, quedo longo.
Non o sei.
Sei que imos traballar seriamente e transparentemente sobre iso e imos ver con rigor cales son as melloras que se poden introducir para traelas ó Parlamento.
Outro compromiso non o podo asumir responsablemente porque, dada a fase na que están eses traballos e eses estudios, sería, pola miña banda, unha irresponsabilidade.
Eu prefiro non asumir compromisos pero os que asuma, cumprilos.
Do estado do benestar creo que todos temos algo que dicir.
É un sinal de identidade da cultura europea, que ten nun ilustre conservador do século pasado, o señor Bismarck, unha figura pioneira e, polo tanto, aí os conservadores tamén tivemos algo que dicir.
Aquí en España o señor Dato foi tamén unha figura ben destacada na política de seguridade social e aí están eses nomes para a historia.
De modo que creo que esa sensibilidade non é exclusiva dunha parte do espectro político, aínda que poidan ser distintas as ideas sobre os mecanismos máis axeitados para atende-las necesidades sociais.
Esta lei foi unha lei útil, un instrumento que está a servir a unha necesidade e, polo tanto, creo que debemos, en fin, rematar sen présas pero sen pausas os traballos en curso para ver, realmente, como se pode mellorar buscando unha mellor atención a esas necesidades.
Falar dos niveis de pobreza e tratar de relaciona-lo número que sae da aplicación deses criterios para determina-la pobreza, cuantitativamente e relativamente grande, con este tipo de prestacións, creo que é un pouco desorbitado, señora deputada do Bloque Nacionalista Galego.
Polo demais, a relación dos servicios sanitarios con outros servicios sociais é moi grande.
Sábeo a señora Porteiro tan ben coma min.
Ten moito sentido poñer baixo a mesma responsabilidade a xestión deste tipo de servicios porque pode haber unha optimización de medios e recursos para atendelos.
Os que teñen experiencia na xestión dos servicios sanitarios saben moi ben o interese que pode ter unha boa coordinación con residencias asistidas ou con axudas a domicilio.
Hai un problema importantísimo de necesidades da terceira idade que, cuantitativamente, supón cifras enormes e que pode ser afrontado dun modo moito máis axeitado e moito máis eficaz desde unha responsabilidade común para a xestión deses servicios.
Ese é o único propósito que hai detrás desta reorganización dos servicios e da estructura orgánica da Xunta para poñer unha parte dos servicios sociais baixo a mesma responsabilidade dos servicios sanitarios e tratar de encontra-la máxima racionalidade no afrontamento destes problemas.
Con estes propósitos, pois, aceptámo-la idea de modificar esta lei para desenvolve-lo título III. Non imos esperar a que remate a lexislatura.
Está sinalado iso como unha prioridade dentro da lexislatura e espero que, de acordo con esa prioridade, poida ter lugar na primeira parte da lexislatura na que xa estamos e espero que sen moita demora.
Outro tipo de compromisos creo que responsablemente non os podo asumir.
Máis nada e moitas gracias.

[4;27 de decembro de 1993;O señor PRESIDENTE]
 Gracias, señor conselleiro.
PREGUNTA DE Da. MARÍA PILAR GARCÍA NEGRO, DO G.P. DO BNG, SOBRE AS FUNCIÓNS E ACTIVIDADES DA COMISIÓN COORDINADORA PARA A NORMALIZACIÓN LINGÜÍSTICA.

[4;27 de decembro de 1993;O señor PRESIDENTE]
 A señora García Negro ten a palabra.

[4;27 de decembro de 1993;A señora GARCÍA NEGRO]
 Señor presidente, señoras e señores deputados, na anterior lexislatura, na III lexislatura, asistimos á creación dunha comisión chamada Comisión Coordinadora para a Normalización Lingüística e presidida polo presidente da Xunta e integrada nada menos que polos conselleiros da Presidencia, de Educación, de Cultura, de Relacións Institucionais e mais polo director xeral de Política Lingüística.
A verdade é que do labor desenvolvido por esta Comisión, ou das súas actividades, soubemos por algunha fotografía dos medios de comunicación e por unha, ou algunha, declaración institucional dos seus membros motivada, por exemplo, polo décimo aniversario da Lei de normalización lingüística.
Curiosamente, na pasada lexislatura asistimos como pano de fondo do labor inexistente desta Comisión, ó seguinte paradoxo: aumentaron en grandes magnitudes os presupostos pretendidamente, teoricamente ou nominalmente destinados á normalización lingüística para, en cambio, asistirmos ós seguintes feitos:
Primeiro, a unha desmontaxe calculada dos moi escasos usos públicos do noso idioma promovidos directamente pola Xunta ou por algunha das súas axencias.
En segundo lugar, a un incremento enorme de publicacións directamente en español ou nun estraño idioma que na terminoloxía oficial se chama bilingüe.
En terceiro lugar, ó aumento espectacular -isto sí que é un aumento espectacular- de tempos de emisión en español, tanto na radio coma na Televisión galega, contravindo a Lei de fundación destas dúas sociedades e da propia compañía, que manda claramente a existencia das mesmas con vista a unha promoción efectiva do idioma e da cultura deste país.
En cuarto lugar, outro exemplo, á eliminación, ou á non continuidade, como titulación universitaria do galego-portugués na Universidade da Coruña e ó decreto novo -segundo xa- de exención permitida para a lingua galega no ensino secundario, que tivo como grande virtualidade positiva facer que máis de 5.000 alumnos -alumnos deste nivel de ensino- residentes en Galicia non tivesen a obriga de cursaren estudios e de seren cualificado, na materia de lingua galega.
En quinto ou en sexto lugar, á represión, ou á xestión directa da represión, do galego na escasa etiquetaxe comercial; por exemplo, no caso da cooperativa Erica Mel, que se viu instada pola propia Delegación Provincial de Industria da Coruña a que non figurase soamente a rotulación en galego, senón inevitablemente en español.
En fin, asistimos tamén a un desprecio completo por parte da Xunta na reclamación da chamada débeda histórica do noso idioma coas institucións do Estado por importe de 18.000 millóns de pesetas.
Estes que acabo, señoras e señores deputados, de enunciar non son en absoluto xuícios valorativos do Bloque Nacionalista Galego.
Son feitos que cantan e, insisto, non son valoracións particulares da nosa formación política.
Ante estes feitos -e esa é a resposta que demanda a pregunta- ¿que posición, que pronunciamentos, que actitude tivo a tal Comisión creada pomposamente para a normalización lingüística?
Observamos que a Xunta trata o idioma deste país coma unha planta que mesmo pode ter exceso de rega e mesmo pode ser asfixiada por exceso de rega, pero é unha planta á que lle falta aire, á que lle falta luz, á que lle falta visibilidade e audibilidade.
Pode quedar asfixiada tamén por exceso de rega.
¿Que criterios ou que baremos de avaliación manexou esta Comisión presidida nada menos que polo presidente da Xunta? Por exemplo, ¿cantas aulas se galeguizaron no uso vehicular, no uso normal e corrente da docencia gracias ós esforzos normalizadores da Xunta? ¿En cantos xulgados máis se fixo normal o uso do noso idioma a instancias tamén do labor executado e promovido pola Xunta? ¿Que toponimia se regularizou e se correxiu de forma definitiva -porque hai exemplos aínda nos que se incumpre a lei que leva xa dez anos de existencia?

[4;27 de decembro de 1993;O señor PRESIDENTE]
 Agradézolle que se axuste ó tempo, señora García Negro.

[4;27 de decembro de 1993;A señora GARCÍA NEGRO]
 ¿Cantas exhortacións á Igrexa católica para que galeguice un chisco da liturxia que ten na súa actividade? ¿Cantas, en fin, intervencións públicas dos conselleiros ou dos directores xerais ou demais altos cargos públicos da Xunta se fixeron en galego de forma normal?.
E poderiamos continuar cun listado moito maior.
Non nego que haxa outros baremos de avaliación do que é un proceso normalizador do idioma que o necesita, que é o galego -primeiro principio fundamental-.
Pode haber outros baremos.
Pode haber outros criterios.
O que acontece é que, en calquera caso, calquera proceso normalizador pasa por medi-lo uso en aumento da lingua necesitada de normalización, non por sucedáneos ou simulacros coma os que ata o de agora estivo a programar e a executa-la Xunta de Galicia.
Estamos ante a lingua máis cara do mundo, probablemente, e a que menos amortización ten para os efectos de uso social e público. ¿Que resposta ofrece ante isto a Xunta, que crea comisións para conxelar ou mesmo facer diminuí-lo uso visible e audible do galego?

[4;27 de decembro de 1993;O señor PRESIDENTE]
 Rógolle que remate, señora deputada.

[4;27 de decembro de 1993;A señora GARCÍA NEGRO]
 Obrigada, señor presidente.

[4;27 de decembro de 1993;O señor PRESIDENTE]
 Gracias.
Ten a palabra o señor conselleiro de Educación e Ordenación Universitaria.

[4;27 de decembro de 1993;O señor CONSELLEIRO DE EDUCACIÓN E ORDENACIÓN UNIVERSITARIA (Piñeiro Permuy)]
 Moitas gracias, señor presidente.
Señoras e señores deputados, a Comisión de Normalización Lingüística foi creada, efectivamente, polo Decreto 221 do ano 1990. Nel defínese o obxectivo de promover e de potencia-lo uso da lingua galega e especifícanse as accións pertinentes.
Por certo, unha das últimas na pasada lexislatura foi a campaña de sensibilización -xa se citou aquí- do décimo aniversario da Lei de normalización lingüística.
Moitas destas accións están recollidas non só, como dicía a señora deputada, en fotografías ou por declaracións máis ou menos altisonantes, senón en tres publicacións que eu teño idea de que lles foron enviadas a este Parlamento ás señoras deputadas e ós señores deputados.
Seguramente, a señora García Negro non as recibiu, ou esqueceuse, pero aquí están reseñadas clarisimamente todas esas accións que se levan a cabo: na publicación número un, na publicación número dous e na publicación número tres.
Seguirán publicándose e seguiremos enviándoas co rogo específico de que as lean.
Aínda que a señora García Negro fixo outras moitas peticións -das que moitas delas son obxecto de preguntas e de interpelacións que están formuladas xa ante esta Cámara, das que tivemos coñecemento e que supoño que serán tratadas neste Parlamento-, estas publicacións quizais me poderían excusar dunha relación de todo o que se vén facendo.
Por exemplo, no punto tres do decreto fálase do impulso da progresiva normalización do uso do galego na Administración de Xusticia mediante convenios cos órganos correspondentes, que están recollidos nestes libriños; en concreto, no tomo II, entre as páxinas 51 e 53. O convenio coa Radio Televisión galega está recollido no tomo I, na páxina 11. O artigo 10 do decreto di: “A contribución ó emprego do galego como lingua usual nas emisoras”, etc.
Tamén están recollidos nestes libriños punto 5º do decreto- os convenios para coordina-las actuacións das radios comerciais, como pode se-lo programa de radio escolar; a colaboración para que os emigrantes galegos poidan dispoñer de servicios culturais e lingüísticos en lingua galega -colaboración que se leva moi estreitamente coa Secretaría Xeral de Relacións coas Comunidades Galegas, e mesmo se asinaron algúns convenios con institucións de fóra, co propio Ministerio de Educación, para ter profesores de galego en centros españois no estranxeiro, o que está recollido aquí na páxina 9 do punto 3-.
Estableceuse o programa sobre cursos e actividades de normalización xeral no ensino, na Administración local e na de Xusticia, que cumprimentan o punto 1 do referido artigo 4 do decreto, que di: “O fomento da difusión e normalización do galego Administración pública.” Son pequenos exemplos.
Eu remito á señora deputada á lectura destes tres tomos; mesmo se non dispón deles, pódollos facer chegar de novo.
Entendía que con isto quedaba respondida a pregunta, pero a señora deputada, ó chegar aquí, faloume doutras moitas cousas.
A min, de verdade que das cousas que sempre máis medo me dan é facer xuícios de valor.
Poucas veces escoitei con tanta impunidade xuícios de valor feitos con tanta seguridade coma os que teño escoitado neste Parlamento por parte dalgunhas persoas.
Sobre a desmontaxe calculada dos usos públicos do idioma, señora García Negro, non sei se a ten calculada vostede; desde logo, o Goberno da Xunta non só non ten calculada a desmontaxe, senón que traballa moito pola montaxe.
Eu entendo que antes de facer estes xuícios e sentalo así, magister dixit, creo que, realmente, había que pensar un pouco máis o que se di.
Señora García Negro, cando vostede se refire a un estraño idioma bilingüe non sei a que se está referindo.
Supoño que non será ó galego normativizado da Real Academia Galega, que é a que por lei ten a misión de facelo.
Se vostede se refire a que algunha das nosas publicacións, sobre todo, as que teñen que saír fóra de Galicia, se publican en galego e en castelán, ben, pois ó mellor é así; pero non é un idioma, son dous, cada un co seu peso específico e os dous oficiais en Galicia.
Agradeceríalle a vostede que me aclarase a que se refire cando fala dun estraño idioma bilingüe porque non o entendo moi ben.

[4;27 de decembro de 1993;O señor PRESIDENTE]
 Agradézolle que conclúa, señor conselleiro.

[4;27 de decembro de 1993;O señor CONSELLEIRO DE EDUCACIÓN E ORDENACIÓN UNIVERSITARIA (Piñeiro Permuy)]
 Xa remato, señor presidente.
Danse cifras absolutamente esaxeradas de rapaces ós que afecta o decreto de exención.
Neste momento son 2.166, señora García Negro. É unha cifra que recordo de memoria e que non traía preparada porque, efectivamente, non pensaba que vostede ía saír por aí.
Pero quero dicirlle, ademais, que non é un decreto de exención de aprendizaxe do galego, é un decreto de na exención por un período determinado de tempo de ser avaliado en galego, pero non de exención de clases.
Xustamente non ir ás clases sería motivo para que esta exención non se lles concedese, nin para non ser avaliados, só para non ser cualificados.
Vostede sábeo moi ben.
Non terxiverse as cousas, señora García Negro.

[4;27 de decembro de 1993;O señor PRESIDENTE]
 Agradézolle que remate.

[4;27 de decembro de 1993;O señor CONSELLEIRO DE EDUCACIÓN E ORDENACIÓN UNIVERSITARIA (Piñeiro Permuy)]
 Xa remato, señor presidente.
Sobre a reclamación da débeda histórica teño oído ultimamente por parte de vostedes que se renunciou á mesma, á colaboración do Goberno central para a normalización lingüística de Galicia.
Téñoo oído moitas veces nos periódicos e mesmo na prensa -non sei se hai algunha pregunta estes días- Ninguén renunciou a nada.
Estase cumprindo. Practicamente foron 3.000 millóns o ano pasado, case 3.000 millóns este ano e 2.000 millóns en anos sucesivos e sen límite ata chegar a eses 18.000 millóns de pesetas de 1991 que espero que sigan crecendo.
Ninguén renunciou a nada, señora García Negro, nin imos renunciar a nada.
A nosoutros, a verdade, é que os cartos nos interesan moito e agradecemos moito que nolos dean con este fin, aínda que -insisto- son custe equivalente, non son créditos finalistas; sen embargo, o Goberno galego está aplicando aí todos e cada un dos pesos.
Moitas gracias.

[4;27 de decembro de 1993;O señor PRESIDENTE]
 Gracias, señor conselleiro.
Ten a palabra a señora García Negro.

[4;27 de decembro de 1993;A señora GARCÍA NEGRO]
 Señor presidente, señoras e señores deputados.
Señor conselleiro, vostede caeu con todo o equipo.
É vostede o que non leu os opúsculos que citou, porque neles é onde figura que hai publicacións da Xunta escritas en galego ou en bilingüe.
Compróbeo, por favor, coa oportuna lectura.
Eu poderíalle aducir -e xa o farei no seu momentomoitísimos exemplos de como a Xunta, a través de tódalas súas consellerías, a través de tódolos seus departamentos, programou unha penetración crecente do español, mesmo con publicacións íntegras neste idioma.
É unha -insisto- desmontaxe calculada e deliberada dos precarios usos públicos oficiais do galego.
A coordinadora, ou a chamada Comisión Coordinadora para a Normalización Lingüística habería que chamala máis ben -cun substantivo moi benigno- para a ocultación do galego.
Eses presupostos multimillonarios que vostedes pretendidamente dedican á chamada normalización lingüística non curan o paciente.
Se investimos, se gastamos millonadas, en medicamentos, en antibióticos, por exemplo, en data de utilización, perfectamente equipados e perfectamente preparados para unha terapia, e o paciente, en lugar de sanar, aínda vai a peor, daquela a terapia é totalmente inválida.
E non me vale dicir que se gastaron, ou que se gastan, miles de millóns de pesetas en antibióticos ou en medicamentos que despois non se usan. “Obras son amores e non ditos e louvores”; É o propio uso en aumento do idioma o que hai que avaliar, o que hai que valorar.
O señor Fraga Iribarne enviounos, como presidente da dita Comisión, unha carta do 28 de xuño de 1993, na que nos di: “O Goberno galego asume a responsabilidade de prestixia-la lingua galega e de promove-lo seu uso na sociedade”. ¿É prestixia-la lingua galega que os altos cargos da Xunta non a usen en público e que a limiten a un estricto uso parlamentario, que en calquera emisión radiofónica ou televisiva os vexamos e oiamos españoleando a cada momento?
¿É promove-lo seu uso na sociedade que non se cumpran nin sequera as pacatas leis existentes ata este momento que programan que o galego se use de forma efectiva en dúas materias do currículo de ensino primario e de ensino secundario? E os exemplos poderían ser moitos máis aínda.
A política, señor conselleiro, que vostedes practican -e digo vostedes porque a lingua non é un asunto de educación- é algo que atinxe a toda a sociedade e que, polo tanto, debía ser preocupación de todo o conxunto da Administración pública, de tódolos departamentos, de tódalas consellerías.
A política que practican vostedes é a política do “con tal que...” É dicir, todo vale: pagar cantidades millonarias en cursos, recontracursos e metacursos, todo vale con tal de que o galego fique debidamente confinado e circule por un rego que implique que nunca lle vaia roubar nin un milímetro de espacio ó español.
En tanto, este idioma, que é o que segue dominando na nosa sociedade, permanece rampante e campante e acaparando ou consolidando usos que xa tiña.
Ese é o froito, ou eses son parte dos froitos, polo menos, da súa actuación.
Un humorista -remato xa, señor presidente- un humorista galego nunha ocasión debuxou unha caricatura magnífica e exactísima para defini-la política lingüística da Xunta.
Nun enorme valo publicitario asinado por unha transparente “Xusta de Galicia” aparecía un enorme rótulo animado, polo tanto, por esa transparente “Xusta de Galicia” que dicía: “Hablad gallego”.
Esa é a política que vostedes fan.
Señor presidente, señoras e señores deputados, señor conselleiro, hablad gallego.

[4;27 de decembro de 1993;O señor PRESIDENTE]
 Obrigado, señora deputada.
Ten a palabra o señor conselleiro de Educación e Ordenación Universitaria.

[4;27 de decembro de 1993;O señor CONSELLEIRO DE EDUCACIÓN E ORDENACIÓN UNIVERSITARIA (Piñeiro Permuy)]
 Vostede, obrigado, señor presidente; eu, abraiado.
Ó fin e ó cabo riman.
Señora García Negro, cada vez que sae vostede aquí, eu estou absolutamente convencido de que o estamos facendo moi ben.
Estou convencido porque cada vez a vostede moléstalle máis o que facemos.
Eu entendo que tiñan aí unha bandeira que podían exhibir como os únicos portaestandartes e resulta que, mire por onde, nin fai falta bandeira nin fai falta pao, -o pao da bandeira, quero dicir- nin fai falta nada.
Implántase o uso normal do galego, normalízase o galego sen ningunha desas cousas.
Comprendo que lle doa, ¿de que van seguir vostedes a falar no futuro?
Mire, dígame onde di ese folleto ó que vostede se referiu que se vai publicar nun idioma bilingüe, dirase en todo caso, que o folleto vai ser bilingüe.
Señora García Negro, vostede é profesora de lingua e sábeo moi ben. ¿Que cre? ¿Cre que a xente que non é profesora de lingua neste Parlamento vai caer nunha trampa tan burda coma esa? ¡Señora García Negro, un pouco de respecto ós que a están oíndo! Ben saben tódolos que están aquí que ninguén fala dun idioma bilingüe.
Ben sabe todo o mundo que está aquí que se fala dunha publicación bilingüe.
Bilingüe, trilingüe ou do que sexa.
Xa a Biblia estaba publicada así, como vostede sabe moi ben tamén, non o descubrimos nós agora.
Estou convencido, por iso, señora García Negro, de que o estamos a facer realmente ben, porque a vostedes preocúpalles, moito.
Preocúpalles ultimamente, e é a segunda vez que o oio eu este ano -oíno tamén noutra lexislatura-, que agora temos moitos cartos pero que non sabemos como gastalos.
Antes dicían vostedes que non os tiñamos; agora, que os temos pero que, realmente, non sabemos como gastalos.
Claro, como as cantidades están aí e figuran no presuposto, ¡home! polo momento non chegan a nega-la evidencia -ó mellor no futuro si chegan-.
Os cartos están aí, están no proxecto de presuposto, estaban aprobados no presuposto do ano pasado.
Entón din: “no futuro non os vai haber”.
Mire, eu non sei, efectivamente, o que vai pasar no futuro, pero, desde logo, mentres o Partido Popular estea sostendo un Goberno do Partido Popular en Galicia -e iso vai para moito tempo- eses cartos van seguir existindo para a promoción do galego, coma a colaboración, ademais, da Administración central porque así están firmados os acordos.
Uns acordos polos que, por certo, loitou moito esa inútil Comisión de Coordinación para a Normalización Lingüística que vostede cualifica aquí así como tal.
Esa foi a que loitou, precisamente, por iso; e gracias a esa coordinación das distintas consellerías conseguíronse, precisamente, esas cantidades millonarias, ou -multimillonarias, como di vostede. O cualificativo é seu.
Os cargos públicos da Xunta, señora García Negro, falan galego.
Eu son un cargo público da Xunta, e aquí hai máis.
Falan galego habitualmente.
E non boten as mans á cabeza nin nada diso, que non fai falta.
Habitualmente falan galego. Cando se están dirixindo a públicos que poden ter dificultades de entendemento falan en catelán; os do Bloque tamén, sobre todo, cando lles fan entrevistas para determinadas radios nas campañas electorais.
Os do Bloque tamén ofan; todo o mundo.
Eu escoitaba a súa campaña -entre outras cousas para ver o que non tiña que facer- e oíaos.
Non quero dicirlle máis, señora García Negro.
(Risos)
Mire, non restemos, sumemos. “Non lle poñamos chatas á obra, arrimemos todos o ombro”.
A frase, un pouco cambiada, non é miña.
Moitas gracias.

[4;27 de decembro de 1993;O señor PRESIDENTE]
 Gracias, señor conselleiro.
Esgotada a orde do día, levántase a sesión.
[4;17 de febreiro de 1994;O señor PRESIDENTE]
 Ábrese a sesión.
O señor secretario da Mesa vai dar lectura á orde do día.

[4;17 de febreiro de 1994;O señor SECRETARIO (Iribarren FernándezRogina)]
 Señoras e señores deputados, de acordo coa Mesa-Xunta de Portavoces, a orde do día desta sesión, é a seguinte:
Punto único: debate de totalidade do proxecto de lei de presupostos xerais da Comunidade Autónoma galega para 1994.
Moitas gracias.

[4;17 de febreiro de 1994;O señor PRESIDENTE]
 Moitas gracias.
(Pide a palabra o señor Beiras Torrado)

[4;17 de febreiro de 1994;O señor PRESIDENTE]
 ¿Si, señor Beiras?

[4;17 de febreiro de 1994;O señor BEIRAS TORRADO]
 É só para unha cuestión de orde.
Quixera notificarlle á Mesa da Cámara que excusase a asistencia da deputada do BNG, dona Pilar García Negro, que, por un problema de saúde, tivo que ser internada; non é que se saiba grave, pero era unha cousa urxente.
Gracias.

[4;17 de febreiro de 1994;O señor PRESIDENTE]
 Gracias.
Así se fará constar en acta, cos nosos desexos de restablecemento.

[4;17 de febreiro de 1994;O señor PRESIDENTE]
 O señor conselleiro de Economía e Facenda ten a palabra cando queira.
DEBATE DE TOTALIDADE DO PROXECTO DE LEI DE PRESUPOSTOS XERAIS DA COMUNIDADE AUTÓNOMA GALEGA PARA 1994.

[4;17 de febreiro de 1994;O señor CONSELLEIRO DE ECONOMÍA E FACENDA (Orza Fernández)]
 Señor presidente, señorías, na miña intervención ante esta Cámara, con motivo da presentación dos presupostos xerais da nosa Comunidade para 1993, resaltei a súa calidade de peche dunha lexislatura.
Esa circunstancia permitiu compartir coas súas señorías uns momentos de reflexión sobre os que se volvería no debate co peculiar enfoque de cada grupo político.
Foi curioso observar como, á marxe das lexítimas diverxencias, se coincidía no principal da mensaxe da crise e dos seus impactos diferenciais en Galicia e, como non é menos evidente, resultou que a terapia para esa patoloxía pasaba por un esforzo nas infraestructuras máis ligadas ó desenvolvemento, á promoción económica e moderna e á implicación social nese proceso.
E iso, claro está, admitindo as regras do xogo da nosa incorporación á Unión Europea.
Ese era e segue sendo o noso marco referencial e no esencial a nosa terapia económica para o futuro próximo.
Pero tal como vai o mundo, un ano é tempo sobrado para retomar e matizar aquelas reflexións, e moito máis cando os presupostos para 1994 tenden a ser limiar e punto de partida dunha nova lexislatura que xorde tras unhas eleccións nas que se someteu a veredicto popular un completo programa económico para 1994-1997. Precisamente nese programa é onde cobra sentido o presuposto que agora presentamos.
Estarán de acordo en que o cuantitativo das cousas é importante, e moito máis en momentos de escaseza como os que vivimos, pero eu son dos que opinan que é moito mellor a calidade das ideas que latexan baixo as cifras; de aí que non lle veña mal ó noso debate unha certa insistencia nas ideas, aínda que non evite as necesarias apelacións ós números, como resulta obrigado no meu oficio, no meu cargo de conselleiro de Economía.
Diciamos que os presupostos da Comunidade Autónoma de Galicia para 1994 nacían ó comezo dunha lexislatura, pero son, á súa vez, un elo máis dunha cadea que arranca en 1990, ano no que se poñen as bases dunha estratexia de desenvolvemento moi precisa, logo plasmada no Plan económico e social 1993-1996, e agora máis concretada no Plan de desenvolvemento rexional 1994-1999 como instrumento de solicitude financeira á Unión Europea.
Esa estratexia vén a ser unha elección de prioridades e obxectivos concretos e un conxunto coherente de medidas para acadalas nun previo marco de racionalidade.
Ese esquema, explicado en múltiples ocasións, pon a súa énfase nas infraestructuras máis ligadas ó desenvolvemento e mais na promoción económica selectiva, pero as cambiantes circunstancias da economía internacional comunitaria e nacional son, quéirase ou non, datos esóxenos que obrigan a un permanente reaxuste na política económica endóxena tanto no destino coma na orixe dos recursos.
Iso xustifica traer a colacción un diagnóstico actualizado como inevitable punto de partida para a política presupostaria, entendida esta como a concreción a medio prazo das programacións económicas ou do programa económico.
E sen máis preámbulos comezarei a miña exposición cunha leve noticia deste diagnóstico, para seguir logo cunhas reflexións sobre o noso programa económico a medio prazo.
Esta será a primeira parte da miña intervención; na segunda, ofrecereilles ás súas señorías unha aproximación analítica dos estados económico-financeiros e unha fundamentación das políticas de gasto.
Finalmente, concluirei de forma case telegráfica, resaltando as ideas forza que dan sentido ó noso presuposto para 1994.
A verdade é que 1993 foi un mal ano para a economía internacional, para a economía dos países desenvolvidos.
O ritmo de crecemento do PIB non acadou, en termos reais, máis de medio punto fronte ás expectativas de dous puntos por cento ou do 2% do comezo do ano.
Ese escaso dinamismo incidiu no mercado laboral acadando o paro rexistrado na OCDE a 35 millóns de persoas, dos que 17,3 millóns se situarían na Unión Europea.
Os expertos parecen coincidir no diagnóstico achacando a atonía ós elevados custos de producción, á maior competencia internacional e á perda de eficiencia das políticas macroeconómicas, monetaria e fiscal.
Ademais desta apreciación vía custos, é dicir, relativa ós factores de producción, existen outras consideracións de orde estructural que inflúen así mesmo nas expectativas de recuperación.
Na economía española podemos dicir que durante 1993 continúa o permanente reflexo dos desaxustes e que o déficit público seguiu manifestando a súa tendencia alcista, de modo que, segundo cifras de xaneiro, se duplicou a previsión, en efecto, o 6% do déficit sobre o PIB; queda, polo tanto, xa lonxe da cifra do Plan de converxencia.
O desemprego chegou a cotas do 22%, en verdade preocupantes.
Menos pesimista foi a evolución da taxa de inflación, e claramente optimista a dos tipos de interese.
Non obstante, persistiu a difultade de control do IPC; cousa chamativa, pois, nun contexto de debilidade da demanda e de forte desemprego, cabería esperar unha maior conducta ou unha mellor conducta desta variable.
Se realmente persiste este desaxuste non caberá dúbida de que son as rixideces estructurais da economía as causantes de parte dos nosos males, polo que sobrarán razóns para introducir novas doses de flexibilidade nos distintos mercados de factores.
Cabería destacar así mesmo como dato favorable as reduccións dos desaxustes da balanza comercial, gracias á depreciación que experimentou a peseta ó longo de 1993 e á caida da demanda de importancións polo débil pulso da demanda final.
Por outra parte, no mercado laboral, produciuse unha flexibilización das relacións laborais e das novas formas de contratación, que é posible que permitan a colocación dalgunha man de obra nova.
A economía galega medrou en 1992 a unha taxa real do 0,74 do PIB, cifra, sen dúbida, importante ante unha situación xeral de recesión.
Tal crecemento non foi inferior á media española e permite que a participación no conxunto nacional se manteña practicamente estable.
Os anos 1992 e 1993 constituíron un paso máis no camiño de cara á equiparación da estructura productiva galega coa das economías máis desenvolvidas.
Pese a isto, o sector primario, que se encontra nunha verdadeira encrucillada, segue achegando aínda unha porcentaxe relativamente elevada ó PIB. Os sectores pesqueiro, gandeiro e agrícola están sufrindo as consecuencias dun medio desfavorable para o seu desenvolvemento, o que deriva nunha insuficiencia de ingresos e nun agravamento dos problemas de financiamento para reordena-lo sector primario galego.
Séguese botando en falta un maior protagonismo do sector industrial.
A crise fai que a achega ó PIB sexa descendente, como é o caso de moitos países e rexións do noso contorno, pero tamén a especialización sectorial ten que ver con ese resultado, xa que a demanda de bens das ramas do automóbil e naval se viu especialmente debilitada pola crise económica xeral.
Debemos sinalar, polo demais, que o dinamismo de certos grupos empresariais creados en boa parte con capital autónomo representa hoxe en día un núcleo principal do esperado proceso de industrialización de Galicia.
No sector servicios, os datos máis alentadores son os relacionados coa actividade turística.
A evolución do turismo en 1992, se ben non foi moi favorable, recuperouse sobradamente, como é ben sabido, en 1993. O retardamento do crecemento da actividade productiva foi acompañado por taxas de variación da poboación ocupada cada vez menores, sen embargo, Galicia mantén taxas de desemprego inferiores ás nacionais.
No sector exterior galego, as exportacións experimentaron un notable incremento, o que supón un acercamento, un achegamento, ós ritmos exportadores do total español.
A modo de conclusión e para non aburri-las súas señorías con datos técnicos como reforzo das ideas anteriores, desexaría concluír este diagnóstico apresurado con algunhas previsións de futuro.
Está claro que estamos situados no fondo do ciclo económico e que aínda non se albiscan os apuntes que o Ministerio de Economía e Facenda e a OCDE prevían, pero hai xa indicios nalgúns grandes países de que as perspectivas mellorarán en 1994.
Outro dato a considerar é que a certa contención no descenso da actividade económica, gracias á chegada positiva do sector exterior, parece que podería volatilizarse en 1994, pasado o efecto da competitividade por depreciación da peseta.
De aí que os problemas básicos como o desemprego e o déficit público persistan ó longo de 1994 e incluso poidan acentuarse, porque os presupostos presentados polo Goberno central non parecen, tal vez, os máis adecuados para a crise económica española, tanto desde a prespectiva do gasto coma desde a óptica dos ingresos.
Respecto da economía galega e en atención á súa crecente dependencia do medio macroeconómico, as perspectivas para o 1994 non son certamente brillantes tampouco, pero hai un sinal positivo de especial importancia estructural.
En efecto, o crecemento do PIB galego comezou a igualarse á media nacional en 1992; é posible que en 1993 o diferencial ó noso favor supere en máis de un punto o PIB nacional, iniciándose así unha alentadora serie.
O esperanzador destas cifras é que o gap do crecemento respecto da media se reduciu en plena recesión, o que da pé a pensar que en próximas etapas, máis favorables, será posible avanzar no proceso de converxencia.
A este alentador estado de cousas vén contribuíndo o esforzo da Xunta na formación bruta de capital e na dinamización do preceso reindustrializador de Galicia, pero non é menos certo que, segundo a paralela resposta da inciativa privada, será moi difícil manter esa contribución ó PIB co só esforzo das administracións públicas.
Se examinamos tódalas razóns da recesión mundial na que nos atopamos, aparecen, ou poden illarse, tres denominadores comúns da recesión xeneralizada á que chamamos crise: talvez a falla de confianza no futuro da situación internacional, talvez a rapidez do ritmo de cambio da economía mundial, non seguida polas medidas correctoras da política económica e da dotación empresarial, e talvez, tamén, a persistencia nunha cultura de mal uso do aforro.
Desde unha visión máis conceptual, a crise é algo máis profundo aínda: de acordo con Michael Jensen, coñecido economista de Harvard, a economía mundial pasa por unha mutación estructural tan profunda como a que deu lugar á revolución industrial do século XIX. Ó respecto, segundo el, habería tres áreas de interese: innovacións tecnolóxicas e organizativas, caída do comunismo e globalización mellorable do comercio mundial.
Como soe acontecer nos grandes esquemas sociopolíticos, hai nestas grandes aproximacións a súa parte de verdade e a súa parte de anécdota.
É claro que a precondición política do Estado do benestar, o pleno emprego como forma de lexitimación, deixou de ser válida, pero non o é menos que poucos cren nun futuro político viable cun nivel de paro tan elevado como o que sufrimos na área occidental.
Por outra banda, parece claro que a provisión, e non necesariamente producción de bens públicos, sexa educación, sanidade, etc., terá que seguir sendo unha importante e nobre fracción do tan vituperado gasto corrente, como seguirá sendo, a pesar das retóricas apelacións ó fin do keynesianismo, a acción investidora intelixente, que non só movilice o emprego directo ou indirecto senón que mellore a situación competitiva dos grupos sociais.
En suma, a recuperación pura e dura do paradigma liberal é máis teórica que real.
Non nos enganemos, señorías, existe unha grande rixidez nos gastos correntes que -insisto- son, na súa meirande parte, o instrumento de concretas prestacións que unha sociedade moderna demandará sempre, das que non pode prescindir nin das que está disposta a renunciar.
E moito máis Galicia, aínda alonxada dun ideal Estado de benestar, do que volven, por certo, moitos países con moitos máis medios ca nós.
E, por suposto, todo iso é posible desde o exercicio prudente do endebedamento, unha das poucas armas, e polo visto irrenunciables, dunha política económica propia como a que vimos mantendo desde 1990.
Como as súas señorías coñecen, o 20 de novembro de 1992 aprobouse no Parlamento de Galicia o Plan Económico e Social 93-96, presentado por iniciativa da Xunta ante a Comisión 3ª de Economía, Facenda e Presupostos.
Dito plan era e é, en resumo, un compromiso investidor da Xunta, resultado dunha concreta estratexia de desenvolvemento adoptada polo Goberno de Galicia desde 1990 e plasmada no documento nº 3 do dito plan.
Naturalmente, non vou recitar por enésima vez os seus obxectivos, medios e instrumentos, xa o fixen en moitas ocasións e aínda non se recibiron propostas alternativas viables; polo contrario, vou referirme ó impacto do investimento autonómico nos anos de vixencia material do PES, e basten unhas simples cifras que relacionan gasto de capital e PIB de Galicia.
Así, en 1989 acadaba o dito gasto o 3,3 do PIB, pasando sucesivamente ó 4,03 no 1990, ó 4,11 no 1991, ó 4,64 no 1992, ó 4,90 no 1993 e rebasando o 5% no 1994.
Mentres se producía esta rotunda serie de formación bruta de capital -vostedes recordarán, variable estratéxica illada polo seu carácter instrumental- a serie homologada da Administración xeral do Estado en Galicia, aínda homoxeneizada polo efecto das transferencias de competencias, correría a lánguida sorte que se deduce da seguinte serie: o 1,25 no 1989, o 1,04 no 1990, 0,62 no 1991, 0,46 no 1992, 0,48 no 1993.
Esperamos que realmente esta tendencia se inflexione, e non tarda en inflexionarse aplicando moitos dos convenios, dos acordos e dos pactos que temos subscritos coa Administración central.
Non profundarei máis nesta cuestión capital da programación investidora e do impacto clave das infraestructuras, impacto importante para o desenvolvemento, aínda que subliño unha vez máis a calidade do importante esforzo investidor da Xunta.
Pero, mentres tanto, a posta en marcha da normativa comunitaria do paquete Delors 2 obrigaríanos, por un lado, a unha adecuación do PES ó horizonte programador 94/99 do novo marco de apoio comunitario para as rexións obxectivo 1, e, doutro lado, os novos escenarios financeiros, trala quebra do Plan de converxencia, obrigaríannos a unha adaptación da contía investidora neses seis anos de programación.
As actuais directivas comunitarias, tanto normativas como indicativas, sexan os regulamentos do FEDER, FEOGA-ORIENTACION, FSE, etc. sexan o Libro branco sobre o crecemento e competitividade do emprego ou a recomendación do Consello de ministros do 22 de decembro de 1993 sobre as orientacións xerais para as políticas económicas dos estados membros da Comunidade, poñen o acento no estímulo ós sectores productivos, máis ben que na insistencia investidora en infraestructuras.
Por se fose pouco isto, é a nosa propia Comunidade Autónoma a que demanda unha certa inflexión en beneficio da promoción económica malia a política industrial en consideración ó grave problema da recesión e do paro.
Todas esas razóns aconsellaron un maior profundamento nas políticas sectoriais con vistas ó próximo futuro ou, dito doutro modo, se a anterior lexislatura puxo o seu acento nas bases do desenvolvemento, na nova etapa que agora iniciamos será a dinamización sectorial o noso obxectivo capital.
Velaquí, señorías, a gran mensaxe dos presupostos de 1994, pero os presupostos de 1994 non son -con ser moito- o lado máis cuantitativo dunha programación solvente, senón que son tamén unha adaptación ante os novos condicionantes impostos pola conxuntura.
O sucinto diagnóstico económico que acabo de expoñerlles é algo máis ca un adorno, polo contrario é o apoio argumental para a adaptación dos nosos presupostos a circunstancias cambiantes sen abdicar dos grandes obxectivos.
Desde logo, veremos esta importante cuestión na próxima parte da miña intervención, pero, aínda que sexa a título introductorio, permítanme unhas ideas ó respecto.
En primeiro lugar, poderá observarse o decidido propósito de compatibiliza-las grandes programacións infraestructurais en marcha co novo acento nas políticas sectoriais.
Observaranse, así mesmo, os novos rasgos cualitativos da promoción económica no chamado Plan intersectorial de competitividade e, para eses efectos, a mellora da coordinación interna na área económica coa creación da Comisión Delegada para Asuntos Económicos.
En resumo, dadas as rixideces do escenario financeiro, que logo analizarei, inténtase mellora-la eficacia e a eficiencia do gasto público en xeral e do capital en particular.
Respecto do gasto corrente, xa teremos tempo de insistir na súa fracción máis indiscutible, que poderiamos definir como a nosa irrenunciable contribución ó benestar dos cidadáns, sen condenar gratuitamente o gasto adscrito ó funcionamento da maquinaria administrativa, o gasto burocrático, que, por certo, mellorou esta maquinaria de forma ostensible e a súa eficiencia nos recentes anos.
Sobre esas grandes consideracións fundaméntanse os nosos presupostos para 1994, e entraremos agora sobre todo isto en detalle.
Referíndonos ós ingresos temos que o conxunto dos recursos previstos no presuposto consolidado para 1994, cun importe de 735.000,4 millóns de pesetas, aínda que supoñen un crecemento do 8,8% respecto do inicialmente previsto en 1993, representan tan só un 2,2 do incremento sobre o que finalmente se liquidou nese exercicio.
Prodúcese aquí unha importante inflexión na evolución esperada dos ingresos, e esta explícase, por unha banda, pola caída nas taxas de crecemento dos ingresos non financeiros; véxase o incremento interanual do 23% do 1992, que pasa a ser un incremento do 8,3% no 1993, o que nos leva a situa-las estimacións para 1994 non máis alá dun 7% respecto ás previsións de liquidación do exercicio de 1993.
Por outra banda, esta inflexión débese a unha clara política de reducción do recurso ó endebedamento por parte da Comunidade Autónoma, que xa se inicia en 1993 cunha reducción do 13% nos ingresos financeiros respecto de 1992 e se consolida en 1994 cunha previsión que supón un 35% menos dos liquidados en 1993.
É neste marco financeiro, e non noutro, onde se encadra a análise económica dos presupostos para 1994. Sen embargo, aínda despois do realismo e a prudencia na presupostación dos ingresos -na presupostación sobre todo dos ingresos non financeiros-, e tendo en conta o comportamento do déficit non só do Estado senón tamén doutras comunidades autónomas, parece razoable formular ou non desbota-la posibilidade dun escenario realista para esta Comunidade Autónoma máis acorde cos obxectivos a nivel xeral, sobre todo tendo en conta que a súa revisión é xa publicamente aceptada pola Administración central e demandada polas demais administracións públicas.
Como consecuencia da tendencia de reducción nos recursos financeiros que se inicia en 1993 e se acentúa en 1994, medra o peso relativo dos ingresos non financeiros no conxunto dos recursos, obviamente.
Así, mentres os ingresos non financeiros liquidados en 1991 representaban o 85% do total, en 1993 representaron un 88,5%, e prevese que en 1994 representen un 93%.
Esta crecente importancia relativa dos ingresos non financeiros adquire a súa maior relevancia nos ingresos correntes, que ven incrementado o seu peso relativo no conxunto dos recursos en máis de seis puntos en 1994 respecto de 1991, por exemplo.
Do total destes recursos financeiros correntes -do total destes ingresos correntes-, un 74% corresponde ás transferencias incondicionadas da Administración central, mentres que se atopan, por unha banda, as correspondentes á participación nos ingresos do Estado, e, por outra, a participación nos presupostos do INSERSO e do INSALUD, partidas que, no seu conxunto, acadan os 454.000 millóns de pesetas, o que supón un incremento de case un 8% -un 7,9%- respecto das previsións iniciais en 1993.
Os ingresos que se prevé liquidar polos tributos propios, mellor dito, polos tributos cedidos de xestión propia, acadan os 46.444 millóns de pesetas, representando un crecemento dun 6,3% respecto das previsións de 1993, e supoñen soamente o 7,6% do total dos ingresos correntes.
A recadación prevista polos ingresos propios, é dicir, taxas, precios públicos e tributos propios, ascende a 20.700 millóns de pesetas, representa unicamente un 3,4% do conxunto dos recursos correntes, e xunto cos ingresos patrimoniais a penas acada o 4%.
Estes ingresos complétanse cos correspondentes ás corporacións locais pola súa participación nos ingresos do Estado, que se incrementan nun 6% respecto de 1993, acadando os 66.000 millóns de pesetas.
Por último, para completa-lo mapa das transferencias correntes ou dos ingresos correntes -aínda que as transferencias son a maior fonte de financiamento-, quedarían as transferencias finalistas que, con aproximadamente 19.458 millóns de pesetas, representan un 3,2%, quedando con isto completado o mapa dos ingresos correntes e da súa orixe.
A escasa relevancia dos ingresos propios e as expectativas de evolución das transferencias do Estado, nos próximos exercicios, que, previsiblemente, se situarán nas proximidades da evolución do PIB nominal, fan -insisto- que o mantemento do gasto corrente nos niveis adecuados se converta nun obxectivo prioritario.
Se isto sempre tivo relevancia, no novo escenario no que nos movemos cobra especial significación, xa que debe permitir xera-lo aforro presupostario necesario para complementa-los ingresos de capital de maneira que quede garantida unha capacidade investidora adecuada.
Respecto dos gastos correntes, ou dos gastos, unha análise simplista dos presupostos para o ano 1994 que se limite a compara-las taxas de crecemento respecto de 1993, cun incremento do 10,4% dos gastos correntes e un decrecemento do 0,68% nos gastos de capital non financeiro -que equivale a un incremento medio do 8,8% do global do presuposto-, pode levar á conclusión de que estes presupostos se alonxan deste obxectivo, dos obxectivos que estamos a sinalar.
Sen embargo, se o obxectivo de mante-lo gasto corrente nos niveis axeitados se aborda nun marco de continuidade no tempo, sen dúbida, poucos de vostedes me discutirían a necesidade de encadralo baixo os seguintes criterios:
En primeiro lugar, encadraríase baixo o principio de disciplina presupostaria; é dicir, a coherencia das cifras presupostarias é o primeiro dos requisitos necesarios para que se poida mante-la adecuada disciplina presupostaria.
Se a presupostación non é adecuada, dificilmente se poderá mante-la disciplina.
Polo tanto, a coherencia da presupostación é o primeiro requisito para poder falar de disciplina presupostaria.
O gasto corrente previsto para 1994, se ben amosa un crecemento do 10,4% respecto do inicial de 1993, supón tan só un 3,8% de incremento do resultante na liquidación provisional deste exercicio.
É dicir, as obrigacións recoñecidas a 31 de decembro por gastos correntes, e comparadas co presuposto inicial, supoñen un 3,8% de crecemento.
Trátase, en definitiva, de partir da análise comparativa do gasto executado e non das previsións iniciais, cando estas se viron superadas por diversas razóns tales coma, entre outras, o incremento retributivo establecido pola Lei 5 de 1993, as novas transferencias -do INEM ou dos hospitais provinciais do SERGAS- e outras cuestións que teremos ocasión de completar no debate.
Analizado o principio de disciplina presupostaria, cabería referirse agora ó principio de suficiencia.
É no gasto corrente onde se sitúan os gastos de funcionamento da Administración para a prestación dos servicios públicos.
Precisamente, aí parece necesario revisar aquelas fórmulas que, sistematicamente, enxalzan o gasto público e de investimento e menosprecian o destinado ós gastos correntes.
Parece conveniente explicarlle á opinión pública que con esta dicotomía o que subxace é o debate sobre os niveis acadados no estado de benestar da nosa colectividade, materializado, fundamentalmente, en prestacións sanitarias, educativas, sociais... e sobre cales serán os niveis axeitados nun futuro enmarcado por importantes restriccións financeiras e numerosas necesidades nos investimentos públicos.
Hai pouco tempo, un coñecido político -e por certo, socialista- ilustrábanos sobre a materia nun alarde pedagóxico.
En efecto, dicía que é necesario facer un esforzo didáctico para explicar que o gasto corrente non é necesariamente malo nin o gasto de investimento necesariamente bo.
En realidade, engado pola miña parte, ámbolos dous compleméntanse.
A cuestión, coma sempre, é a calidade do gasto e non só a cantidade.
É claro, señorías, que o gasto corrente é o complemento imprescindible para que o investimento público funcione.
Pero ¿cales son os niveis dedicados, ás dotacións para atende-los servicios públicos fundamentais? Basta con analiza-la distribución e crecemento dos gastos correntes entre 1993 e 1989.
Os gastos correntes no ano 1993 implican un incremento de 298.000 millóns de pesetas respecto de 1989. Destes, 175.000 millóns de pesetas corresponden ó crecemento no gasto sanitario, é dicir, o 58,8%.
É evidente que no ano 1989 non había esa referencia, non estaban incluídos eses gastos sanitarios na comparación.
As dotacións para educación medran neste período en 55.800 millóns de pesetas, o que implica un 18,70%.
A protección e promoción social increméntase en máis de 16.000 millóns de pesetas; polo tanto, estas tres funcións explican por si soas o 83,1% do incremento do gasto corrente entre o ano 1989 e o ano 1993.
Se estas referencias absolutas non resultan suficientemente esclarecedoras para ve-los esforzos financeiros que se realizaron nese período e nestas materias, podemos ver sistematicamente o que pasou noutras comunidades.
Así, por exemplo, é de resaltar que o crecemento en Galicia do gasto en educación respecto de 1989 sitúase por riba dos incrementos experimentados en tódalas comunidades autónomas agás Cataluña, que medrou dous ou tres puntos máis por riba da nosa porcentaxe -catro, mellor dito-. O gasto sanitario, como ben se sabe, incrementouse nun 125,8% respecto do que destinaba o INSALUD a Galicia no ano 1989.
Respecto da comparación co resto das comunidades, é certo que aínda non se acadou a nosa porcentaxe de poboación protexida, pero isto non pode restarlle importancia ó feito de que a nosa participación no gasto sanitario nacional pasa do 5,9% en 1990 ó 6,4% en 1994.
Por outra banda, non se pode esquece-lo feito de que estes recursos se destinan exclusivamente a atende-lo funcionamento dos gastos sanitarios, xa que os investimentos en sanidade se realizan con outros recursos ou con aportación de recursos pola Comunidade Autónoma.
Polo tanto, o gasto sanitario dedicado nos presupostos increméntase por riba daquel que se percibe como transferencia para esta finalidade.
Sen dúbida, estes datos permiten concluí-lo significativo avance experimentado nas prestacións sociais sanitarias e educativas.
É preciso, en concordancia coa política levada a cabo nos últimos anos pero tamén en coherencia co novo marco financeiro no que nos desenvolvemos, adecua-las dotacións presupostarias de maneira que garantan, por unha banda, os recursos suficientes para consolidar e mante-los niveis asistenciais acadados e, por outra, que se limite o seu crecemento futuro de maneira que estes non supoñan un lastre que impedise levar a cabo a política investidora que este país necesita.
Creo que todos poderiamos estar de acordo en facer esforzos por mante-lo nivel dos servicios públicos o máis alto posible; precisamente, aqueles servicios fundamentais que tradicionalmente se ligan ó concepto do estado de benestar.
Este esforzo é compatible con admitir que o estado de benestar como concepto atravesa unha profunda crise que é froito, á súa vez, dunha crise económica á que, por certo, contribuíu probablemente en gran medida.
Outra cousa sería somete-las novas consideracións ás coñecidas posturas de Miterrand, gran defensor das conquistas sociais acadadas en Europa, ou ás de Raymond Barre na súa permanente tese de crear outra nova concepción, como xa tivemos ocasión de coñecer trala recente reunión no World Economic Forum.
Para nós esta polémica ten sons un pouco artificiais, sobre todo cando a nosa comunidade pode estar aínda alonxada dos estándares de calidade de vida dos países europeos nos que se produce tan arduo debate.
Aínda que iso non nos impide que debamos estar moi atentos a todo o que pasa nos países próximos.
Neste sentido, os nosos crecementos deben enmarcarse nun escenario no que quede garantido que non podemos chegar a un punto no que os niveis acadados nos servicios básicos non puidesen ser mantidos.
Consecuentemente con todo o anterior, as dotacións presupostarias dos gastos correntes establecen os recursos necesarios para o adecuado mantemento dos servicios existentes con algunhas previsións de mellora nos servicios sociais, sanitarios e educativos, e restrinxen claramente os restantes gastos de funcionamento, coa obvia excepción dos créditos que se correspondan con maiores transferencias finalistas da Administración central ou doutras administracións.
Unha vez máis, os datos son máis elocuentes cás palabras.
O 90% do total destinado ós gastos de funcionamento da Xunta, é dicir, 294.000 millóns de pesetas dos 328.000 que figuran nos presupostos consolidados, corresponden ós gastos de persoal e funcionamento de sanidade, educación, servicios sociais e dotacións complementarias para educación -comedores e transporte escolar-.
Os esforzos por determinar un nivel de gasto corrente que limite con realismo a súa evolución evidéncianse ó comprobar que dos 11.500 millóns que medran os presupostos de 1994 respecto do executado nos capítulo I e II do de 1993, 6.311 millóns correspóndenlle a Sanidade, 4.320 a Educación e 944 a Servicios Sociais.
Logo, esas tres funcións explican todo o crecemento presupostario no capítulo I e no capítulo II. Pero non se esgota nos créditos destinados á atención dos gastos de funcionamento e á explicación das políticas de gasto que se levan a cabo a través dos gastos correntes.
En efecto, mentres os capítulos I e II dos presupostos supoñen o 61% do conxunto dos gastos correntes, o capítulo IV de transferencias correntes representa unha dotación de 184.400 millóns, o 34%, quedando o 5% restante para as dotacións de gastos financeiros do capítulo III, en definitiva, dos intereses da débeda.
A través do capítulo IV desenvólvense importantes políticas de promoción que, necesariamente, deben terse en conta á hora de valorar axeitadamente a relevancia dos gastos correntes e da súa distribución.
Así, excluíndo as dotacións presupostarias que lles corresponden ás corporacións locais, dos 118.000 millóns restantes, o 87,5% corresponde ás dotacións para atende-los gastos farmacéuticos do SERGAS con máis de 42.000 millóns de pesetas. A RISGA e os servicios sociais absorben outros 17.000 millóns. Dentro deste capítulo, un programa que se ve significativamente incrementado como consecuencia das novas competencias en materia de formación ocupacional asumidas no ano 1993 pola Comunidade é o de fomento do emprego, que conta con 7.500 millóns.
Finalmente, establécense as dotacións para atende-las transferencias ás universidades e os recursos para os centros de educación concertados, con máis de 36.000 millóns de pesetas.
Desde logo, hai outros obxectivos que se ben teñen menor relevancia cuantitativa respecto dos anteriores, non a teñen cualitativamente, tales como as dotacións destinadas á promoción do deporte ou ó turismo, que non parecen merecer a priori a descualificación polo feito de enmarcarse dentro do capítulo IV.
Unha vez máis, preséntasenos a obriga de ter en conta a súa importancia social e, ó mesmo tempo, compaxinar isto coa necesidade de mante-lo nivel axeitado de recursos que vaian destinados ós gastos de investimento.
Velaí a gran preocupación e a cerna dos presupostos de 1994.
A evolución controlada do gasto corrente, que se ve apoiada en novas limitacións que se engaden a través da lei de presupostos, trátase, en definitiva, dun obxectivo de partida.
A súa necesidade vén máis xustificada polo marco financeiro no que nos atopamos ca polo concepto pexorativo do gasto corrente.
Unha vez delimitados os gastos correntes, o aforro presupostario resultante e os ingresos de capital determinan os recursos que poden destinarse ós capítulos de investimento, en definitiva, ós gastos de capital.
Nos escenarios financeiros nos que nos movemos adquiren a máxima importancia as aportacións de recursos que desde outras administracións se achegan á nosa comunidade para o financiamento dos investimentos.
Por iso, este Goberno amósase belixerante cos criterios que se establecen para o reparto dos fondos estructurais no próximo sexenio.
Estes ingresos -transferencias, polo tanto, de FCI ou de fondos estructurais- e os ingresos que corresponden ó foro presupostario compleméntanse incluso cos recursos ó endebedamento, que se encadran dentro dos escenarios de consolidación presupostaria a este recurso; encádranse aí para o conxunto das administracións públicas para 1992.
Sen embargo, entendemos que, en todo caso, debe garantirse o mantemento das posicións relativas de cada administración fixadas no acordo de 1994 porque na medida na que outras comunidades poidan ter maior capacidade para destinar recursos financeiros á formación de stock de capital pode ocorrer que os nosos servicios empeoren na súa evolución relativa ou que as desigualdades territoriais nas nosas dotacións de capital público se vexan incrementadas.
En definitiva, atopámonos neste ano cuns exercicios para dotacións de capital de 194.000 millóns de pesetas dos que 18.969 se destinan ós capítulos VIII e IX, e quedan para os gastos de capital non financeiros 175.000 millóns de pesetas, que representan, como xa teño dito, unha diminución respecto do ano 1993 do 0,78%.
Con estes recursos e non con outros son cos que se aborda a política investidora.
En primeiro lugar, con estes presupostos iníciase un cambio cualitativo nos capítulos investidores, posto que mentres no capítulo VI consolidado asígnanse créditos por un importe de 113.0000 millóns de pesetas -que representa unha reducción do 5,7% respecto de 1993-, o capítulo de transferencias de capital, con 61.000 millóns, increméntase nun 10%.
Este cambio obedece a unha estratexia moi clara.
En primeiro lugar está o obxectivo de impulsar dunha maneira decidida e coordinada o apoio á economía productiva.
Esta coordinación levarase a cabo a través dunha Comisión Delegada para Asuntos Económicos, que xa hai unha semana tivo a súa sesión constitutiva.
Pero con independencia do traballo desta comisión, esta estratexia plásmase xa nos presupostos, nos que o apoio ós sectores productivos é o eixe central dos investimentos para 1994.
A estas políticas diríxese fundamentalmente o capítulo VII, e así os sectores económicos máis implicados na actividade productiva absorben, a través das transferencias das Consellerías de Economía, de Industria, de Agricultura e de Pesca, a maior parte das transferencias de capital, concentrando máis do 54% de todo o capítulo.
Isto tamén ten o seu reflexo nos presupostos do IGAPE, que experimentan un crecemento do 32%.
Pero dentro destas políticas, por outra banda, cabe destaca-la posta en marcha do Plan intersectorial de competitividade, que se inicia este ano cunha dotación de 8.000 millóns de pesetas. A través deste plan preténdese articular un procedemento operativo que, respectando as competencias de cada consellería, permita unha maior coordinación nas súas actuacións.
O segundo eixo desta estratexia céntrase na creación de infraestructuras físicas, rematando os grandes plans iniciados na pasada lexislatura.
Isto tradúcese nun descenso xeneralizado do capítulo VI, no que a única consellería que medra é a Consellería de Política Territorial cun crecemento dun 3,5%, precisamente como consecuencia desa decisión.
O último eixe desta estratexia consiste en adecualos investimentos asociados ó funcionamento operativo dos servicios na medida na que teñan repercusión a medio prazo nos gastos correntes, co fin de garantir que estes gastos poderán manterse nos escenarios de evolución axeitados sen que se poñan en perigo as prestacións sociais básicas en educación e sanidade.
Con estes obxectivos, catro grupos de funcións explican o 88,6% do total dos recursos dedicados ós capítulos VI e VII.
En primeiro lugar, a producción de bens públicos de carácter económico, con máis de 57.700 millóns de pesetas, recibe o 33% do total, destacando as infraestructuras básicas con 43.000 millóns de pesetas, que representan un 24,6% do conxunto.
Encádranse tamén neste grupo outras infraestructuras dirixidas ó sector primario e dotadas con máis de 12.700 millóns.
En segundo lugar, á producción de bens públicos de carácter xeral asígnanselle 54.300 millóns de pesetas, representando o 31% do total.
Por último, á regulación económica dos sectores productivos asígnanselle 24.000 millóns, que representan o 14% do capítulo VI e VII e no que destacan as dotacións en materia de agricultura, gandería e pesca, con máis de 15.000 millóns de pesetas. A reordenación industrial e o desenvolvemento empresarial recollen recursos por máis do 10,5% do total.
Para rematar, Galicia aborda no período 19941999 tres grandes retos: dun lado, o desafío do mercado único europeo; en segundo lugar, o seu posicionamento sobre o chamado dumping social producido por outros países nos que o seu nivel de benestar está alonxado do europeo e, finalmente, a converxencia no seo da Unión Europea.
En relación co primeiro desafío, dúas son as ideas que cómpre ter en conta.
Por unha banda, está a mensaxe optimista de que o control da inflación na Unión Europea provocará un crecemento económico e de emprego, de que os niveis de productividade entre as distintas rexións discorrerán nesta versión cara á converxencia e de que calquera trastorno ocasionado polas reestructuracións económicas será local e temporal.
A segunda mensaxe -non tan optimista- é que se xulgamos polos estudios da Comisión Europea sobre Sectores Industriais resultará moi probable que haxa diverxencia nos resultados económicos.
Así, por exemplo, as industrias avanzadas de elevado crecemento concentraranse nos países nórdicos e as industrias de grande intensidade laboral e baixo crecemento tenderán a fixarse nos países menos desenvolvidos.
No relativo ó terceiro punto, o reto da converxencia, cabe sinalar como recomendación da Unión Europea un ritmo moderado no acercamento ós niveis medios.
En definitiva, a capacidade de xeración de excedente económico, as políticas de redistribución de riqueza decididas en cada momento pola sociedade e o propio modelo cultural e institucional de valoración sobre cales son as liñas e servicios que deben priorizarse na distribución social da riqueza, serán os elementos clave do futuro Estado en Europa.
Polo que respecta á implicación de Galicia en Europa como rexión obxectivo un e como autonomía con presencia política no Comité de Rexións, seguiremos reivindicando un tratamento favorable cara á nosa situación de subdesenvolvemento relativo e, en suma, unha mellor consideración cara á nosa peor situación de partida.
Non quería termina-la miña exposición sen un breve resumo das principais ideas que sustentan os presupostos 1994 enmarcadas nunha importante inflexión na tendencia esperada dos ingresos: evolución controlada do gasto corrente que manteña as prestacións dos servicios públicos fundamentais nos niveis que se consideran adecuados; criterios selectivos nos investimentos, poñendo especial atención naqueles que repercutan no gasto corrente de futuros exercicios; profundar nas políticas sectoriais nesta nova etapa xeral de minimización sectorial -este é o noso principal obxectivo, que se compatibiliza coa finalización dos grandes programas de infraestructuras-.
Para estes efectos, os presupostos de 1994 e seguintes recollerán a base da programación comunitaria ó redor de dous fundamentais programas operativos: o primeiro sobre infraestructuras, coa participación da Administración central, e o segundo sobre o fomento do investimento productivo.
E ben, señorías, quixen destacar nesta exposición dous niveis de análise distintos pero interrelacionados: Un, xeral, de encadramento dos presupostos de 1994 nun contorno de programación económica; outro, de simple coherencia interna destes presupostos.
Queda aberto á súa consideración un debate no que se poderá profundar en aspectos de detalle.
Máis nada e moitas gracias.

[4;17 de febreiro de 1994;O señor PRESIDENTE]
 Gracias, señor conselleiro.
Comezámo-lo debate das emendas de totalidade con efectos devolutivos e dámoslle a palabra ó señor Beiras Torrado.

[4;17 de febreiro de 1994;O señor BEIRAS TORRADO]
 É unha cuestión de orde, señor presidente.

[4;17 de febreiro de 1994;O señor PRESIDENTE]
 Expóñaa a súa señoría.

[4;17 de febreiro de 1994;O señor BEIRAS TORRADO]
 Solicito que haxa unha breve suspensión do Pleno, ou unha suspensión, despois da intervención do señor conselleiro para poder entrar no resto do debate.

[4;17 de febreiro de 1994;O señor PRESIDENTE]
 Señor Beiras, a presentación dos proxectos de lei non xeran habitualmente suspensión do Pleno.
Realmente, o debate comeza coa defensa das emendas de devolución que as súas señorías teñen que presentar e non como contestación á intervención do señor conselleiro; non obstante, se os grupos parlamentarios non se opoñen, non hai inconveniente ningún en facer un receso de dez minutos.
Suspéndese a sesión por dez minutos.

[4;17 de febreiro de 1994;O señor PRESIDENTE]
 Reiníciase a sesión.
Teñan a bondade de ocupa-los seus escanos.
Continuamos co debate e coa votación das emendas de totalidade con efectos devolutivos.
De acordo co artigo 130.1 do Regulamento, co alcance previsto no apartado 3 do artigo 112 e para os efectos do apartado 4 do artigo 114, agrúpanse as emendas do Grupo Parlamentario do BNG, emendas números 1 a 29, considerado integradas na número 2 as emendas 3 e 13, ambas inclusive, segundo a proposta da Mesa da Comisión.
Para a presentación e defensa das súas emendas, ten a palabra o señor portavoz do Grupo Parlamentario do BNG.

[4;17 de febreiro de 1994;O señor BEIRAS TORRADO]
 Señor presidente, señorías, foi o propio señor conselleiro de Economía o que deu por aberto o debate e, polo tanto, iso significa pór aberta a polémica ó remate da súa intervención.
De aí que eu solicitase uns breves momentos de suspensión.
Vou facer caso do que é a interpretación dada -correcta, paréceme- polo señor presidente do Parlamento de que o debate comece agora e, polo tanto, voume centrar na defensa das emendas á totalidade de devolución presentadas polo Grupo Parlamentario do BNG.
E o primeiro que quero facer é sinalar que xa se empezan a adverti-las consecuencias que ten para este debate a reforma do Regulamento operada ó final da pasada lexislatura, dado que o primeiro que vai ocorrer é que non vai existir un debate sección por sección dos presupostos e, polo tanto, das seccións orgánicas.
Non vai haber, polo tanto, a oportunidade de que, coa demora, o tempo e o sosego que require nada menos que o debate presupostario, exista un debate dos diversos portavoces das diversas áreas temáticas responsables dentro dos grupos parlamentarios da oposición cos respectivos portavoces do Grupo Parlamentario que apoia o Goberno e mais cos propios membros do Goberno, un por un.
Por se non quedase claro, na Xunta de Portavoces de onte, o señor conselleiro portavoz do Goberno -actualmente conselleiro de Cultura- dixo claramente que non van debate-los conselleiros; polo tanto, non imos ter un debate dos presupostos polo miúdo no debate de totalidade deste Pleno, que vai quedar reducido a algo menor, incluso de menor contía ca un Pleno ordinario, relativamente cargado, no seu caso, de debates lexislativos.
Isto parécenos enormemente grave porque, en definitiva, non esquezamos que o nacemento histórico da institución parlamentaria ten a súa orixe na aprobación dos ingresos, mesmo cando non existían réximes democráticos.
A única vez, que eu saiba, que desde o final da idade media en Galicia tiveron lugar Cortes xerais durante toda a idade moderna foi naquela célebre ocasión en que o César Carlos -como gustaban de chamarlle certas xentes de certa ideoloxía nas décadas de despois do 39-, ou sexa, Carlos V de Alemaña e I de España, convocou Cortes na Coruña para pedir cartos para as guerras de relixión.
É evidente que o debate presupostario é clave para a vida dun Parlamento porque, senón, xa me dirán vostedes como se pode garantir que aquilo que o Parlamento aproba -máxime cando xa existe unha maioría absoluta que ten prefigurado o seu voto a favor- como institución responde realmente a un proceso de clarificación dos seus contidos e da estratexia político-presupostaria que nese documento básico e na Lei de presupostos se contén.
Isto é moi grave, non sei se é que lle ten medo o Goberno ós grupos da oposición, se hai medo ó debate ou se os conselleiros o que queren é furtarse a calquera debate coa oposición na aprobación dos presupostos, porque, se non fose así, eu penso que calquera Goberno que se sentise tan forte como lle permitiría facer pensa-lo aval dos votos conseguidos nas pasadas eleccións, sería o primeiro que tería interese en debater para infrinxirlle unha derrota dialéctica á oposición.
Aquí o que pasa é todo o contrario, aquí o que pasa é que o Goberno, desde o presidente ó último dos conselleiros -o último na orde de situación, non digo no rango, son todos iguais segundo parece, non se vé así nos presupostos, pero en fin-, queren furta-lo debate porque teñen medo a debater coa oposición os presupostos.
Ou, se cadra, téñenlle medo -xa lle tiñan medo- a que, efectivamente, o BNG corroborase as expectativas de voto que xa se anunciaban para as eleccións autonómicas e pasase a un grupo de 13 membros e, polo tanto, cunha capacidade para que houbese unha ducia de persoas -xa descontando ó compañeiro Bautista Álvarez que está na vicesecretaría da Mesa- dispostas a enfrontarse cada unha delas co portavoz popular e co conselleiro do ramo respectivo na súa especialidade temática.
En segundo lugar, eu teño que dicir que este debate dos presupostos está enormemente condicionado por un feito moi relevante: que o señor Fraga Iribarne, cando designou o Goberno despois das pasadas eleccións, procedeu a unha reestructuración orgánica deste e non simplemente a unha recomposición do Goberno en canto á cobertura da titularidade das distintas consellerías.
Esa recomposición orgánica atinxe á estructura orgánica dos presupostos e, precisamente, atinxe -aberrantemente, como vou demostrar- á estructura orgánica dos presupostos na ocasión en que este Parlamento, por primeira vez, non vai ter oportunidade de debater cada unha das seccións orgánicas e, polo tanto, de entrar a fondo niso.
E se lle engadimos que o señor Fraga Iribarne negouse ata agora a comparecer nesta Cámara para expoñer, explicar e debater coa oposición os criterios que o levaron a esa reestructuración orgánica do Goberno, evidentemente está claro no que quere converte-lo Parlamento o Grupo Popular, o señor Fraga e o seu Goberno durante a presente lexislatura.
Efectivamente, no que nós nos temiamos cando debatiámo-la reforma do Regulamento: nun elemento decorativo, nunha Cámara silenciosa ou nun cemiterio, porque esa paz octaviana da que el falaba aínda hai pouco tempo é precisamente a paz dos cemiterios, e diso xa tivemos dabondo os que témo-la miña idade, durante corenta anos de vida, no Estado anterior.
En terceiro lugar, quixera dicir que nestes presupostos o que se pon de manifesto é a carencia absoluta, por parte do Goberno Fraga, dunha política económico-presupostaria que dea a máis mínima resposta congruente á situación económica e social de Galicia e, ademais, pon de manifesto que ningunha das cuestións que el enunciou como criterios de política de Goberno no debate de investidura está reflectida nos presupostos.
O señor Fraga recordará que no debate de investidura, nun momento determinado, desde esta tribuna, dirixíndose ó grupo do BNG díxonos: “Vostedes non me queren, pero eu quéroos a vostedes, teremos que falar dalgunhas desas cuestións que son realmente importantes”.
Falar ou discutir. Pero ata agora non houbo o máis mínimo sinal de que houbese vontade, efectivamente, de falar deses temas, nin antes dos presupostos nin despois dos presupostos nin durante o debate dos presupostos, pois non vai existir practicamente máis que este debate no que estamos neste momento.
Sen embargo, en troques, tódolos síntomas son de que o señor Fraga e o seu Goberno mendiga en Madrid clemencia para ver se obtén algún tipo de cobertura que lle permita viabiliza-los pactos que establece co Goberno do Estado deste país, en función, precisamente, do que resulta ser antitético dos intereses cardinais e da solución dos problemas cardinais que ten este país, como se demostrou patentemente, aínda hai ben pouco tempo, no Pleno pasado, no debate das iniciativas do BNG sobre a cota láctea ou da interpelación do BNG respecto dunha cuestión que atinxe tan centralmente ó modelo sanitario, como o caso pintoresco da Fundación Hospital de Verín.
Eu dixéralle, señor Fraga, naquel debate, que todo ó que vostede renunciase, pero que vostede non entendía como renuncias e que consideraba que non tiña relevancia, íao facer laiarse -senón a vostede, ó señor Orza no seu nome- cando debatésemo-los presupostos, cando se comprobase que, efectivamente, existía unha absoluta insuficiencia de recursos financeiros para aborda-la confección dos presupostos que precisa realmente esta Autonomía, que precisa o poder autonómico para levar adiante unha política de sector público, e xa non digamos para dirixir e vehiculizar unha política económica na sociedade.
Agora resulta patente, a intervención do señor Orza, realmente, foi todo un choromiqueo encuberto en roupaxes de raciocinio sofístico.
Eu non sei se vostede pretende, señor Orza, se-la Mary Poppins do Goberno, pero o que lle podo dicir é que vostede está obxectivamente converténdose na grande alcaiota ou Celestina do fiasco financeiro-presupostario provocado en rigor pola executoria caprichosa, reaccionaria e dilapidadora do presidente Fraga e do conxunto do Goberno da Xunta.
En realidade -onte foi mércores de cinza- poñen vostedes as cousas mesmo así, coma o anel ó dedo.
Entramos con estes presupostos na coresma subseguinte ó fasto do Xacobeo-93, iso é absolutamente evidente a pouco que se observen os presupostos.
Non hai nin disciplina presupostaria nin coherencia interna nin suficiencia nin, por suposto, autonomía financeira nin tampouco coherencia externa.
Vostede, señor Orza, láiase do que, en realidade, é consecuencia das opcións políticas asumidas polo partido no que vostede está integrado como membro do Goberno da Xunta de Galicia, e vouno demostrar dentro dun pouco invocando, precisamente, o que vostede mesmo expón no preámbulo do proxecto de Lei de presupostos pero, antes diso, eu quero deixar patente que o que vostede non sinalou e, en cambio, é a cuestión crucial, é que a eiva cardinal destes presupostos radica mesmamente no sistema de ingresos e nas súas fontes.
Ó modelo de financiamento asinado por vostedes en 1992 -e xa está ben de facer referencias tanxenciais a que ata agora para todas estas cuestións nunca houbo alternativas viables porque o que ocorre é que vostede só considerará viables aquelas alternativas que coincidan exactamente coas que vostedes deseñan- o BNG formulou unha alternativa que era perfectamente viable para moitas das cuestións que podían incidir, mesmamente, nas eivas do modelo de financiamento asinado en 1992.
Así mesmo, na súa comparecencia ante a Comisión, para explicar non os presupostos, senón o presuposto da Consellería de Economía, díxenlle que vostedes teñen o costume de combateren sempre no campo de batalla ó que os leva o adversario, son incapaces de ofrecer unha estratexia que deseñe un campo de batalla alternativo ou distinto, cando menos parcialmente, onde poden vostedes ter certa vantaxe.
Non fan nada diso, entran vostedes absolutamente no xogo que lles marca, neste caso, o adversario, que son, naturalmente, coas súas propias palabras, as condicións de financiamento establecidas dentro do marco estatal e as condicións de financiamento establecidas dentro do marco do conxunto da Comunidade Europea no que atinxe, concretamente, ós fondos estructurais, á súa distribución, reparto e á súa xestión.
Asinaron un modelo de financiamento que cercena totalmente a posibilidade de que vostedes acaden, sequera gradualmente, graos mínimos de autonomía financeira; entón non me vale, señor Orza, que vostede sistematicamente cada ano veña aquí face-la confesión de que non teñen grao de autonomía financeira relevante.
Cando vostede enuncia as proporcións que representan aqueles elementos de ingresos, aqueles mecanismos de ingresos que responden ó criterio de autonomía financeira, e di que ten un peso absolutamente irrelevante dentro dos presupostos, unicamente está dicindo: “isto é así, pero nós seguimos sistematicamente acatando aquelas pautas de deseño e vehiculización do modelo de financiamento que dá lugar a que non só non teñamos autonomía financeira hoxe, senón a que non a teñamos nunca.” Xa me dirá vostede se iso é propio dun membro dun Goberno autonómico.
Vostedes están supeditados a unha gravísima rixidez das fontes de financiamento mesmas.
Están atrapados nun mecanismo de insuficiencia financeira e presupostaria para a cobertura dos custos dos servicios transferidos en termos razoables.
Xa me dirá vostede entón, señor Orza, se non está aí a eiva conxénita cardinal do problema presupostario e non no que vostede falaba.
Por outra banda, por riba, vostedes están sometidos a un modelo de financiamento que -cando se fala tanto da solidariedade, do principio da solidariedadeleva dentro tódolos elementos de insolidariedade e mesmo de redistribución de recursos financeiros a contrafío no ámbito do Estado.
Hai unha distribución regresiva do financiamento no ámbito do Estado para as comunidades autónomas, e vostede sabe perfectamente de que falo porque vostede, principalmente, é especialista en facenda pública e en dereito fiscal.
Hai unha distribución regresiva, e cando estamos ante a necesidade política de defende-la obtención de recursos para unha das comunidades autónomas que é nacionalidade histórica, Galicia, a única das tres que é periférica ou subdesenvolvida ou, como vostedes agora empezan a dicir, dependente cada vez máis do cadro macroeconómico -que tampouco o entendo moi ben porque parece ser que entón Galicia, coa súa economía, non é un cadro macroeconómico-, evidentemente o que están a confesar é que hai unha distribución regresiva dos recursos de financiamento das comunidades autónomas no ámbito do Estado.
E por riba, sobre ese esquema, cando xorden problemas como o do 15% do IRPF cóllenos a vostedes completamente a contrapé, mesmamente atrapados por aquilo que asinaron sen garantías en 1992.
Non me veña dicir, con referencia á cuestión do 15% do IRPF para o caso catalán, que Galicia xa queda incólume polo simple feito de non aceptar esa fórmula para ela mesma e seguirse apuntando á anterior porque non varía o seu coeficiente de participación, porque vostede sabe perfectamente que retrocede na posición relativa ou comparativa respecto do conxunto.
Non hai tempo para entrar nunha discusión teórica sobre este punto, pero podemos tela despois, se vostede quere, no retruque.
Por fin, resulta que hai tamén, no ámbito estatal e desde a óptica de Galicia, por suposto, un reparto discriminatorio para nós dos fondos estructurais da Comunidade e, por riba, un grao de centralización da súa xestión discrecional polo Goberno central que é enormemente prexudicial para Galicia, aínda que, dado o uso que fan vostedes ou o seu Goberno dos recursos que aínda teñen, xa non sei se é tan prexudicial ou non ou se sería máis desastre aínda se os instalasen vostedes.
Vostede sabe que hai unha carencia absoluta de compensacións apreciables que neutralizan, cando menos en parte, a incidencia ruinosa diso que vostedes din no propio preámbulo do proxecto de lei: as restriccións do Tratado de Maastricht, a uniformidade das grandes políticas, a súa xestación en centros cada vez máis arredados que restrinxen os graos de liberdade para as políticas de demanda etc, etc.
Ben, pois vostede sabe perfectamente que para a incidencia da PAC, para a incidencia da estratexia político-pesqueira, para a incidencia da política industrial -terriblemente todas elas ruinosas para este país- non existen en absoluto mecanismos de compensación apreciables e, polo tanto, vostede dirame que é o que gañamos nós estando metidos nese encerello, tendo un Goberno autonómico que practica esta filosofía e que segue estes criterios.
Como consecuencia de todo iso, ¿que ocorre?
Que, evidentemente, vostede está abocado a recorrer á débeda.
Vostede sabe moi ben, igual ca nós, que o BNG, desde o principio, cando se empezou a recorrer á débeda, non se opuxo frontalmente, nin como cuestión de principio, a que un goberno autonómico, o Goberno galego, recorrese á débeda -sábeo moi ben-, pero tamén sabe perfectamente que nós dixemos que o recurso á débeda era o que había que facer cando se nos estrangulan as fontes de transferencia de recursos financeiros que non dependen da capacidade propia autónoma da obtención dos mesmos -non temos autonomía financeira- e cando non se logran gaña-las batallas que abran as fontes deses recursos na medida necesaria.
A segunda condición é que os recursos obtidos pola débeda, por emisión da débeda, se destinen a aquilo que é economicamente correcto, presupostariamente correcto e, desde logo, ó que é prioritario na asignación de fondos públicos, pero outra cousa é que vostedes cheguen a unha situación coma a actual, en que vai resultar que xa empezan a emitir débeda simplemente para paga-lo servicio desa débeda xa emitida, e voulles dar algúns datos.
En 1994, o servicio da débeda vailles custar 44.000 millóns de pesetas. Eu non son moi propenso a manexar datos porque non creo iso que vostede di de que os datos son máis elocuentes cás palabras; non, os datos son feitos monstrencos e as palabras, se se utilizan correctamente, expresan conceptos, pero, aínda así, algúns datos son necesarios para logo comentalos.
En 1994, o servicio da débeda, a carga da débeda, en interese e amortizacións vailles supor 44.000 millóns de pesetas.
Iso representa o 83% do que vai nos presupostos consignado como autorización de emisión de débeda para o propio 1994. Vostede pide autorización para emitir 53.000 millóns de débedas, e co 83% diso vai pagar, para empezar, os 44.000 millóns de servicio da débeda ¿Dáse de conta vostede de en que situación está empezando a estar e de que vostede da emisión de débeda que faga este ano só vai utilizalo 17% de 9.000 millóns para aquilo que sería propiamente o destino propio da débeda? Para empezar, esta é unha análise comparativa contable, por suposto, pois resulta que o 83% vai se-lo equivalente do destinado a pagar, precisamente, xa a carga que supón para esta autonomía a débeda actualmente.
Do total dos presupostos de ingresos do 1994, excluído o SERGAS, que son 534.000 millóns, a débeda autorizada para emitir no 1994 representa o 10% dos ingresos totais previstos, non dos ingresos por conta de capital, por suposto, xa que os ingresos por conta do capital representan preto do 50%, o 46%.
Pero é que, ademais, a débeda autorizada para 1994, 53.000 millóns, representa máis có presuposto total da COTOP do señor Cuíña, máis có presuposto total de Agricultura multiplicado por un 25 do señor Pérez Vidal, máis có presuposto de Presidencia multiplicado por 2, máis có presuposto de Industria multiplicado por 3, señor Fernández, e máis có presuposto de Pesca multiplicado por 6. A emisión de débeda autorizada para este ano, para a que se pide autorización, representa unha contía 6 veces superior ó presuposto total da súa Consellería de Pesca e é igual a 5 veces o presuposto da Consellería de Cultura do señor Portomeñe, que ademais de Cultura só ten unha parte -e ben pouco- porque aí están os fastos do Xacobeo outra vez, a sociedade de xestión Xacobeo, o consorcio de Santiago de Compostela para os polivalentes de San Lázaro e os palacios de congresos, moi importantes, por certo, para ter aquí, ó mellor, os xaponeses, como cando querían levalos para alí, para o palacete de Amezùa -que nunca tal se viu-, pero se cadra son demasiado pequenos e non se perciben, etc.
¿Danse de conta do que significa, señor Orza, que nuns presupostos dun Estado, dun Goberno, dun mini Estado, dun Estado autonómico, a autorización da débeda teña estas proporcións, garde estas proporcións, respecto dos presupostos totais da maioría das consellerías? Hai máis.
O servicio de intereses da débeda, só os intereses, suma 27.000 millóns de pesetas, que é igual ó presuposto total da Consellería de Sanidade practicamente sen o SERGAS, é maior có presuposto total de Presidencia, é igual a vez e media o presuposto total de Industria -o servicio de intereses, o que se lles vai pagar ós intermediarios financeiros que subscriben débeda en intereses, só en intereses, nin sequera en amortizar-, é maior ca unha vez e media o presuposto total de Economía, da súa Consellería, e é igual a tres veces o presuposto total de Pesca o que se lle vai pagar de intereses pola débeda hoxe existente; é dicir, tres veces o presuposto total de Pesca, dúas veces e media o presuposto total de Cultura, sen excluír eses cistes, e a metade do presuposto da COTOP.
Señor Cuíña, de todo o presuposto que vostede ten o que se lles paga aí ós intermediarios financeiros, ós subscritores da débeda pública por intereses, é a metade do que vostede vai gastar este ano na súa Consellería en total. ¡Perfecto, sanemanto financeiro! Iso é coherencia interna, señor Orza, e unha política de saneamento no gasto público; é un tercio da agricultura e é maior ca vez e media o presuposto da señora ausente neste momento, de familia, municipio e sindicato, ou Familia, Muller e Xuventude.
O servicio da débeda completo en intereses máis amortizacións para 1994 suma máis có presuposto de calquera das 11 consellerías, agás Educación e COTOP, e é igual, por outra banda, á suma dos presupostos das tres consellerías que son vitais para a reactivación dos sectores económicos e productivos deste país, que vostede dixo que ían se-lo cambio cualitativo na nova política presupostaria, precisamente o estímulo dos sectores productivos.
Pois gasta vostede tanto no servicio da débeda coma na suma dos presupostos de Pesca, Industria e Economía xuntos. ¡Xa me dirá, señor Orza, se iso lle parece presentable! Pero, por riba, ¿a onde van destinados os ingresos que se obteñen por débeda? Vaiamos ver, entón, os presupostos de gastos.
En primeiro lugar, o presuposto de gastos ten unha estructura disparatada por seccións, por funcións e por capítulos, en relación coas tarefas normais dun goberno, nesta sociedade, ou en calquera sociedade, se me apuran.
Os presupostos de gastos teñen unha estructura que castiga directamente as consellerías máis vitais para unha acción de goberno no noso contexto externo; esa coherencia externa da que falamos: Cultura, Agricultura, Industria, Pesca, Economía, e ex Traballo, porque o señor Fraga Iribarne na reestructuración orgánica do seu Goberno -e digo o de orgánica xa no dobre sentido da palabra porque a estructura orgánica dos presupostos recórdame a outra estructura de estados anteriores- cárgase a Consellería de Traballo, como eu lle anunciara que ía facer no debate de investidura, e non sei por que, porque non son adiviño, pero resulta que o fixo exactamente.
Non sei se será que o diálogo que vostede propuña o fixo por adiantado e mediante telepatía e llo aplicou xa ó que eu só pensaba mencionar daquela coma unha ironía sarcástica, crendo que era realmente impensable que vostede chegase a facer tal cousa.
Vostede coverteuno en algo que aplicou ó pé da letra: liquidou a Consellería de Traballo e levou vostede Relacións Laborais á nova Consellería da Policía do señor Diz Guedes.
Ou sexa, temos Policía e traballadores xuntos, tratados igual; é como mete-las relacións laborais no Ministerio da Gobernación no tempo en que vostede era ministro da Gobernación, ¿Non se lle ocorreu tal cousa, verdade? Agora parece que si, dada a nova reconversión democrática no Estado das autonomías.
Pero, logo, por outra banda, crea a Consellería daquilo que lle dixera eu que ía facer, se cadra, ¿recorda?: “Consellería de auxilios sociales y la gota de leche”.
Exactamente: Familia, Muller e Xuventude; ben, pois, Familia, municipio, etc, ou algo polo estilo.
O curioso é que cando un quere detectar onde están as consignacións presupostarias para programas de creación de emprego ve que están, precisamente, nos presupostos da nova Consellería de dona Manolita López Besteiro, moi digna ela, que é conselleira de Familia Muller e Xuventude.
Non hai ningún programa de promoción de emprego e relacións laborais noutras consellerías, están as cuestións institucionais.
Tampouco os hai na do señor Romay, para onde levaron os servicios sociais, pero, en cambio, non hai, evidentemente, nada de emprego.
Xa se sabe que con que os servicios sociais sexan un apéndice dos hospitais, xa está todo resolto.
Están na Consellería que leva por rótulo, Familia, Muller e Xuventude.
E un pode pensar, entón, ¿aquí que pasa? Pois que como anunciaron que ían facer programas de creación de emprego xuvenil, gastan todo en emprego xuvenil.
Non, non, alí hai programas para menores de 25 anos e para maiores de 25, porque como don Manuel vai xa avanzado en idade, algo máis ca min, pois xa quere incluír na mocidade ós maiores de 25 anos tamén por se acaso.
Con este fiasco de estructura orgánica dos presupostos que nin sequera se axusta xa en paralelo ou en simetría coa estructura parlamentaria de comisións permanentes lexislativas -chegará un momento en que non saibamos onde temos que trata-los temas lexislativos, por iniciativa lexislativa de certas consellerías-, pois, evidentemente, ¿que pasa? Que, ó final, o castigo, insisto, é para as consellerías vitais: Cultura, Agricultura, Industria, Pesca, Economía e o mundo laboral.
Non hai un plan de emprego en absoluto. Hai programas metidos en Familia, Muller e Xuventude, e se cadra queren crear unha disputa entre o movemento social feminista e o movemento social xuvenil para que, entrementres se enserellan nunha disputa, vostede poida seguir gobernando ou facendo que goberna nunha paz octaviana, estilo Nigrán.
¿Recorda o que lle dixen cando foi o problema de Vilagarcía? Créanse certos hábitos de pensamento nas forzas de orde público e pasa o que pasa.
Eu advertino e, ás poucas semanas, desgraciadamente, pasou en Nigrán a mesma historia, pero moitísimo máis grave; evidentemente, non se pode comparar en canto ó que ten detrás, sobre todo se temos en conta que hoxe mesmo dan a noticia de que os señores Amedo e Domínguez, “dignos ciudadanos”, van beneficiarse do terceiro grao, non dos interrogatorios, senón da liberdade practicamente provisoria, e iso, polo visto, non é discriminatorio.
Aquí un delincuente político que exerce a violencia xa sabe o que lle espera, pero un delincuente da Policía que teña como función servi-la cidadanía respectando e salvagardando os dereitos pode matar a Santi Brouard que xa sabe que non pasa nada, porque se fala, se cadra, é terrible o que pode ocorrer, ¿verdade?, para todos vostedes.
Pero isto é desviarse do tema.
Volvo á cuestión.
(Pronúncianse palabras desde os escanos que non se perciben).
Si, claro, se falan Amedo e Domínguez, se falan, se rompen o pacto de silencio.
Non é problema seu de momento, é problema de Felipe VI, perdón, de Felipe González.
O da Nova Planta foi Felipe V, pero ese era un Borbón e Felipe González non.
Reducen vostedes, finalmente, entón, o presuposto; ou sexa, nas obras de romanos, na COTOP -hoxe pomposamente, Política Territorial de Obras Públicas e Vivenda, que ten menos cartos proporcionalmente ca en calquera ocasión anterior-, nos lazaretos do SERGAS e na instrucción privada e alfabetización pública, que é a Consellería do señor Piñeiro Permuy, porque fala, señor Orza, de como medran os presupostos de Educación cando se vai, fundamentalmente, a converte-lo ensino nun negocio privado ben financiado.
Señor Orza, fale vostede algo cos equipos de persoas que ensinan nas universidades, no ensino medio, e xa non digo no ensino especial, nas ensinanzas artísticas e nos conservatorios, fale cos estudiantes dos conservatorios e logo veña poñer cara de rareza, de estrañeza cando eu digo que é unha Consellería de instrucción privada, polo menos nos anos corenta chamábase instrucción pública, ou na república, xa non recordo.
Logo, pompas fúnebres: Presidencia, familia, municipio e sindicato, e réxime policial e laboral.
Non, non, pero é que é así: son 60.000 millóns, obras de romanos e 200.000 millóns, lazaretos, 175.000 millóns, instrucción privada e alfabetización pública, 50.000 millóns, por xunto, de pompas fúnebres e 43.000 millóns ó servicio da débeda. É unha estructura presupostaria preciosa, e eu considero que vostede, señor Orza, debía levala ó Parlamento Europeo e daríanlle a medalla esa de Carlomagno, coido.
Con isto non ten nada de estraño que exista un divorcio absoluto entre o deseño dos presupostos e o perfil da conxuntura económica e social que vive este país, e xa non falo de problemas estructurais, non quero volver falar diso.
Vostede, señor Orza, sabe -e por iso ten que confesalo, na súa propia exposición fíxoo- que se produce unha caída dos investimentos directos, capítulo VI, e unha caída do conxunto das operacións de capital non financeiras.
Porque claro, operacións de capital de pagar amortización de débeda, precioso.
Polo tanto, tanto os investimentos reais coma o conxunto de investimentos reais máis transferencias de capital caen.
Moi ben, precioso. Xa me dirá vostede como vai practicar esa política Keynesiana que parece que vostede invocaba timidamente, cando realmente o que facía era dicir que xa está ben de tanto tópico antikeynesiano; xa me explicará vostede como vai facer.
Pero é que ademais di vostede: “É un cambio cualitativo, pasamos a darlles máis proporción, dentro das operacións de capital, ás transferencias, capítulo VII, ca ós investimentos reais.” Iso non é ningún cambio cualitativo, sempre foi así.
Vostedes sempre gastaron moito máis en transferencias de capital ca en investimentos reais; foi un dos reproches que lles facía sistematicamente o BNG. Nós estamos convencidos de que sen unha política de investimento do sector público directamente, que poida controlar politicamente o que se fai, cunha estratexia política económica, non hai maneira de reactivar unha economía na que, volvo repetirlles, coma outros anos aquí non houbo comunismo, do que fala como unha das causas o Jensen ese, que é un mentecato absoluto, con tódolos respectos, un señor que en termos de análise económica di: “O problema é a innovación acelerada e a caída do comunismo.” ¡Genial! iso dío diante do propio Samuelson que morre de risa, e xa non digo calquera persoa dun pouco máis de talla científico-económica.
E vostede di que é un cambio cualitativo porque aumenta a proporción de transferencias de capital respecto de investimentos reais dentro do conxunto, do conxunto que baixa; iso non é novidade.
Pero é que ademais se vostede lle resta todo o que, dentro do capítulo de transferencias de capitais, non vai ó aparello productivo do país, ó tecido empresarial, entón a cousa é completamente distinta.
É moi fácil poñer transferencias de capital ó sector privado, familias, entidades sen fins de lucro, etc, pero ó aparello productivo, ó tecido empresarial o que vai, señor Orza, representa bastante menos do que vostedes pagan por intereses este ano.
É dicir, fíxense vostedes, cos presupostos deste ano a Xunta de Galicia vai gastar menos en transferirlles fondos para investimentos en capital ás empresas do aparello productivo deste país do que lles transfire ós intermediarios financeiros en pago de intereses.
¿Vostede cre que iso é presentable e que é coherencia externa coa conxuntura económica? Pero é que por riba, dentro dos investimentos está iso que xa non sei como chamar, pero que en realidade xa vou chamalo fondo para culebróns; son os investimentos inmateriais, é dicir, en propaganda, os culebróns do señor Romay, os culebróns do señor Pérez Vidal, que ultimamente tamén está moi afeccionado ós culebróns, e iso que pasou a festa de nadal, e non son estes culebróns de mazapán, nin sequera son comestibles, e son indixestos.
Con toda esa situación, señor Orza, vou ir rematando.
Coa brutal caída das consignacións dentro diso, das operacións de capital, precisamente para investimento directo nas tres consellerías responsables dos sectores productivos básicos, Agricultura, Gandería e Montes, Industria e Comercio e Pesca, e maila Consellería matriz de toda a política económica, Economía e Facenda, xa me dirá vostede, señor Orza, que tipo de política económica pretende facer.
Vostede invocou o Plan de desenvolvemento económico e social, aprobado por vostedes hai uns anos; deixoume absolutamente abraiado, porque eu non contaba con que tivese o cinismo de por riba, vostede mesmo, monta-lo adival na casa do aforcado.
Porque se algo chama a atención xa, ademais do que dixen, nestes presupostos é a absoluta ausencia de relación destes presupostos co finado -e chámolle finado porque está periclitado, morto, enterrado, non sei se podo dicir- Plan de desenvolvemento económico e social, e mesmo a absoluta desconexión no único que pretendía ser ese plan: un programa plurianual de financiamentos e investimentos de e desde o sector público ata o ano 1997. Non ten nada que ver. Vostede mesmo -e falaremos disto na outra rolda-, cando fixo mención falou da evolución das porcentaxes da formación bruta de capital respecto do PIB galego, pero non mencionou as cifras previstas do programa de financiamento dos investimentos dentro dese plan.
E poña agora en comparanza iso con estes presupostos, vai ver en que queda o que vostede afirmou da relación co Plan de desenvolvemento económico e social.
Remato, señor presidente, para non pasarme do tempo máis ca uns instantes.
Vostedes practican nestes presupostos, señor Orza, a inversión, non o investimento, a inversión da máis elemental racionalidade de política económica no contexto interno e externo da sociedade galega, xa non só da economía.
Din que non é posible unha política de demanda -dío no seu preámbulo-, mais tampouco se albisca por ningures unha política de oferta.
Eu coido que estes presupostos, por todo o que supoñen de irracionalidade manifesta, precisamente na conxuntura na que nos atopamos e que vostede di que obriga a darlles unha grande coherencia interna e externa ós presupostos, xa sen entrar no que supoñen de dilapidación unha vez máis, só por iso, pola súa absoluta inutilidade e probablemente incidencia contraproducente dentro da actual conxuntura económica e social do país merecen unha devolución para que o pensen mellor.
E se cadra, mentres o pensan, o señor Fraga terá ocasión de relembra-lo que dixera no debate de investidura e consultarlle ó Bloque.
Se cadra o Bloque é capaz de darlle algunha idea das que vostedes, polo que se ve, carecen en absoluto.
E o grave non é se falan ou non co Bloque, o grave é que con esa carencia de ideas ou con esa práctica da mentira non no sentido de insulto, senón no do contido da palabra semanticamente, da mentira- conducen este país varios degraos máis abaixo de onde xa o está a conducir a política do Tratado de Maastricht e a política do Estado español, que tamén son finas.
Máis nada e moitas gracias.

[4;17 de febreiro de 1994;O señor PRESIDENTE]
 Gracias, señor Beiras.
Ten a palabra o señor Díaz e Díaz para a defensa das emendas do Grupo Parlamentario dos Socialistas de Galicia números 34 á 60, agás a 46, e considerando a 44, 51, 52 e 53 integradas na número 56.

[4;17 de febreiro de 1994;O señor DÍAZ E DÍAZ]
 Gracias, señor presidente.
Señorías, imos intentar tomar en serio os presupostos, a pesar da reforma do Regulamento e a pesar tamén da tomadura de pelo que supón o desaxuste entre o debate do señor conselleiro e a realidade que se traduce destes presupostos.
Señor presidente, señoras e señores deputados, eu quixera comeza-la miña intervención precisando o contexto sobre o que, ó noso entender, deben actuar estes presupostos.
Vou utilizar para iso datos do informe económico e financeiro que nos foi facilitado pola Consellería de Economía.
En primeiro lugar temos que, atendendo ó producto interior bruto, a nosa economía medra menos cá media do Estado no período 85-92. Neste mesmo período perdemos peso relativo, e o señor conselleiro xa nos dixo que o ano 93 foi malo para todos.
Dicía que neste mesmo período 85-92 perdemos peso relativo en poboación, estamos perdendo poboación, estamos perdendo tamén peso relativo con respecto ó Estado en producto interior bruto, en renda nacional galega e en renda familiar dispoñible.
No único que imos ben é na taxa de paro: o noso indicador de taxa de paro acércase perigosamente á media do Estado.
Estes datos do informe económico e financeiro dan fe do negativo dunha conxuntura para a nosa economía.
Pero a estes datos pensamos que é importante engadirlles algún dato máis.
Nós hoxe na industria galega temos menos emprego ca no ano 76, e no ano 76 Galicia non era precisamente un país industrial.
Daquela traballaban no sector industrial galego 208.300 traballadores, no ano 92 traballan 152.000 traballadores e xa se perderon preto de 60.000 empregos no sector industrial, e -repito- iso que daquela xa non eramos precisamente un país industrial.
Pero se a isto lle engadimos que o sector primario segue en Galicia ocupando o 29% da poboación, e que esta poboación do sector primario xera unicamente unha riqueza do 8% do total producido en Galicia, teremos que o problema de Galicia, señor conselleiro, segue a se-lo atraso, e a este atraso hai que engadir tamén a crise.
E a este diagnóstico dunha sociedade atrasada, que por riba soporta unha crise económica, deberan responder estes presupostos e debera responder tamén a política económica do seu Goberno.
Entrando xa no presuposto do ano 94, eu quixera empezar facendo tres observacións.
A primeira, na que coincidimos, é que o debate e a aprobación destes presupostos teñen lugar nun momento difícil, nun momento con grandes dificultades económicas.
Isto esixe precisamente dos poderes públicos, neste caso do Goberno galego, dúas actitudes: exemplaridade e decisión.
Exemplaridade para dar mostra da austeridade e da moderación nun momento no que estas se reclaman precisamente do sector privado, dos cidadáns.
E decisión para seleccionar e decidir á hora de establecer prioridades.
Dixen que faría tres consideracións, e a segunda que quero facerlles a estes presupostos é que, máis aló dos problemas e das dificultades que sempre teremos, é un presuposto moi importante.
Estamos a falar de 735.000 millóns de pesetas. Este presuposto representa o 20% do PIB de Galicia.
E, mirado doutro xeito, cada familia galega paga directa ou indirectamente, por unha vía ou por outra, agora ou no futuro, 270.000 pesetas por cada membro da unidade familiar, ou sexa, unha familia de catro membros está contribuíndo a este presuposto con 1.080.000 pesetas. Se cada familia de catro membros dá 1.080.000 pesetas, esta familia ten dereito a esixir que se faga un bo uso deses presupostos, e moito máis cando estes presupostos afectan a vida cotiá dos cidadáns, xa que a sanidade, o ensino, a vivenda, o benestar social, a universidade, o saneamento das rías, a preservación do medio ambiente, as principais infraestructuras e tantas outras cousas dependen destes presupostos.
A terceira consignación que eu quixera facer é que desde o ano 1993, coa entrada en vigor da Acta Única e despois da firma dos acordos GAT, estamos nun mercado cada día máis aberto, nun mercado no que nos vemos obrigados a competir, e moitas veces en situación de desvantaxe.
Este feito debera obrigar a apura-los pasos para intentar homologa-la nosa economía cos países europeos de vangarda en termos de competitividade e tamén de benestar.
E temos que facelo desde unha situación relativa de atraso.
Isto esixe, xa que logo, un grande esforzo colectivo para poder supera-lo reto da competitividade e integrarnos como país productivo en Europa e no mundo.
A outra opción -á que vostedes nos queren abocar- pode significa-la definitiva postergación de Galicia.
Galicia non pode ser un país subsidiado. Ou somos un país productivo ou non temos futuro.
Temos pois, señores deputados, unhas necesidades moi concretas condicionadas por unha situación difícil e un instrumento financeiro tamén importante, o presuposto.
Temos unhas necesidades e temos tamén uns medios.
O que cómpre é utilizalos ben.
Os presupostos da Xunta do ano 1994, que estamos a debater, son, nestes aspectos, decepcionantes.
Son presupostos que non están á altura das circunstancias.
A pesar do seu discurso, señor conselleiro, parecen descoñece-los problemas que se lle presentan hoxe a este país.
Son continuístas e reinciden nos defectos dos anteriores.
Non levan a cabo o esforzo de rigor e moderación que son esixibles nun momento coma o que estamos vivindo.
Trataremos de ver primeiro a adecuación dos presupostos á situación económica.
O señor conselleiro falou dun presuposto de austeridade pero os datos presupostarios contradín esa afirmación.
En primeiro lugar, o gasto consolidado aumenta, segundo o presuposto, varios puntos por riba da inflación prevista.
Nós non nos preocupamos por iso.
Nun país coma Galicia non cremos que a reducción do gasto público sexa o mellor camiño para saír da crise.
Desde a nosa óptica -a favor dun maior gasto público- podería argumentarse isto dicindo que o gasto público vaille servir de estímulo á economía se se concentra, sobre todo, en actividades investidoras que fagan de motor do conxunto da economía e que axuden a mellora-la productividade.
Pero estes presupostos non son nosos, son de vostedes, son do Partido Popular, e iso non é certo.
Este é o segundo aspecto ó que nos queremos referir.
O gasto corrente nestes presupostos segue a medrar máis cós ingresos correntes.
E ó aumentar máis o gasto corrente cós ingresos correntes, diminúe o aforro público e con el as posibilidades de máis investimento público.
Isto é un feito preocupante porque, se tiña xustificación un presuposto expansivo, era pola especial dedicación ós gastos de investimento.
Esta xustificación non existe porque nestes presupostos o investimento, en termos reais, baixa.
Tamén baixa en pesetas correntes do ano 1993. No ano 1993 figuraban no presuposto 120.000 millóns de pesetas e neste figuran 113.000 millóns de pesetas. De 735.000 millóns de pesetas soamente o 15,45 % se dedica ó investimento.
O que pasa é que vostedes, coma sempre, primeiro deciden o gasto corrente, que tamén -coma sempremedra por riba da media, e co que lles queda reparten entre os gastos de capital.
Pero como moitas transferencias lles veñen dadas e outras tamén lles veñen dadas por compromisos de vostedes -compromisos electorais- o resultado é que acaban reducíndose os investimentos cando máis falta fan.
E así temos que, coa excepción da novidade dos programas 731A e B, os investimentos son burocráticos, rutineiros e -vostede sábeo ben- clientelares.
E os programas 731A e B son aínda unha incógnita.
Señor conselleiro, por moito que se esforce vostede en explica-lo contrario, vostedes van por libre.
Din que hai contención dos gastos correntes e tódolos capítulos de gastos correntes -¡tódolos capítulos de gastos correntes!- medran por riba da media dos presupostos.
Mentres, os gastos de capital -capítulos VI e VII- medran por baixo da inflación prevista, ou sexa, baixan en termos reais.
En pesetas contantes diminúen.
O gasto de persoal da Xunta, señor conselleiro, medra un 9 % mentres os salarios permanecen conxelados.
O mesmo pasa cos gastos de bens correntes e servicios que medran un 11,8 % sobre o ano pasado.
Coma sempre, señor conselleiro, vostedes falan de austeridade e o que hai nos presupostos é dilapidación.
Nos presupostos hai máis coches oficiais, máis altos cargos, máis asesores, máis fundación, máis Opus Dei, máis persoal, máis propaganda, máis PP e menos sentidiño.
Porque, miren, señorías, a pesar de termos pagado -e vai por vostede, señor Rodríguezunha reforma administrativa, seguimos a ter unha administración rutineira.
De aí que ano tras ano se xustifique como normal un incremento dos gastos de funcionamento por riba do IPC. Nos tempos da informática non tiña por que ser así.
As novas formas, a informática, deberán permitir novas formas de xestión máis imaxinativas que permitisen non soamente unha maior eficiencia, un maior servicio, senón tamén unha maior economicidade.
Pero nada disto se fai. Para vostedes informatizar é mercar máquinas diferentes a provedores diferentes sen preocuparse de sacarlle utilidade.
A este Goberno as reformas administrativas sérvenlle só para ampliar cadros de persoal, e non contentos con incrementar en 12.000 millóns de pesetas os gastos de persoal da Administración, séguese aumentando o número e o presuposto de sociedades e de entes dependentes da Xunta de Galicia.
Pero son entes que escapan ó control interno e ás normas de contratación de persoal. ¿Que sentido ten seguir mantendo a sociedade anónima do Xacobeo? ¿Que sentido ten, se temos unha Secretaría Xeral para o Turismo, que creemos unha empresa para a promoción do turismo? ¿É que a Secretaría Xeral non pode promocionalo turismo? Vostedes parece que asumen a súa incapacidade para facer eficiente a Administración.
De ser así, deberan deixala ou, polo menos, merecían deixala.
Pero penso que non é soamente iso, senón que o que vostedes queren realmente é escapar do control necesario na xestión de fondos públicos para gastar como lles pete e con quen lles pete.
Algo disto debe pasar cando nas sociedades aparecen moi ilustres apelidos de persoas moi relacionadas na Xunta de Galicia, contratados -iso sí- conculcando os principios constitucionais de igualdade, mérito e capacidade.
Para iso son as sociedades.
Como estamos vendo, os problemas de mala xestión inadecuación do presuposto á actual coxuntura económica son manifestos.
Non hai contención do gasto corrente, o que implica a diminución de investimentos porque xa non poden seguir endebedándose máis -como dixo anteriormente o profesor Beiras-, e xogan xa neste presuposto á contención.
Nos últimos anos tiraron vostedes do endebedamento con forza, e non sempre xustificadamente.
Hai que endebedarse para investir e non para vivir -dicíame onte un compañeiro de grupo-.
E agora, cando precisamos máis recursos para seguir adiante non podemos; o endebedamento pasado convértese así nunha hipoteca de futuro.
Recordemos, señorías, que no ano 1989 a carga financeira -intereses e amortizacións- era de 2.177 millóns de pesetas e a débeda acumulada era de 20.300 millóns de pesetas. No ano 1993 estas cifras son xa de 23.300 millóns de pesetas de carga financeira e a débeda acumulada son 241.431 millóns de pesetas. Para 1994 a carga financeira acada xa a cifra de 43.991 millóns de pesetas, que absorbe -como dicía ben o profesor Beiras- o 82 % do endebedamento presupostado para este ano; é dicir, a débeda deste ano destínase xa, na súa maioría, a cubri-los gastos do endebedamento anterior.
E ó final do mandato, no ano 1997, cando o señor Fraga diga se se presenta ou non como aspirante á Presidencia da Xunta de Galicia, a carga financeira, nunha proxección normal, superará xa os 100.000 millóns de pesetas, acercándose moito á cantidade que temos hoxe para investimentos.
Eu pediríalle ó señor conselleiro que non me fale de que noutros sitios lles vai peor, que xa sei por onde vai ir.
Eu diríalle: ¿como xustifica un comportamento tan estrafalario desde o punto de vista da racionalidade económica?.
E aí o señor presidente seguro que me vai entender.
Vostede sabe moi ben que calquera familia que se endebeda para mercar unha casa pide un crédito.
O que non fai calquera familia é pedir despois outro crédito para paga-lo primeiro que pediu.
Iso é o que fan vostedes.
Ou sexa, vostedes piden un crédito para paga-los créditos anteriores.
Iso non é racionalidade económica, señor conselleiro.
Neste contexto choca tamén coa racionalidade que sigan a multiplicarse os gastos de publicidade e propaganda. ¿Sabe por que os multiplican? Porque vostedes teñen unha grande habilidade neste tema e pensan que investindo en publicidade e propaganda poden conseguir que a crise que nós temos poida parecer que non existe e que a crise é dos outros.
Estes gastos do Goberno de Fraga están sempre en proporción á distancia que hai entre o que din e o que fan, ou para convencernos de que fan o que non fan.
E eu teño un exemplo moi curioso.
Na última campaña electoral tocoume dar unha prédica en Mazaricos e ó final tiven serios problemas para convencer a un oínte de que eu estaba dicindo a verdade.
Un señor maior chamoume a atención, pois dixo: “Gustoume moito pero vostede contou unha mentira”.
Eu díxenlle: “¿como?”.
E respondeu: “Sí, porque vostede dixo que aínda non había autovías e eu teño aquí un papel que di que xa as hai, o que pasa é que, claro, en Mazaricos non as vemos, aquí nunca van chegar pero haber hainas.
Eu teño aquí un papel que me di que xa as hai, que xa se conseguiron as autovías”.
Estaba convencido de que tiña as autovías porque a propaganda o convencera, e como estaba en Mazaricos dicía: “En Mazaricos nunca as haberá pero haber hainas xa”.
Iso é para o que utilizan vostedes a propaganda neste país, para tratar de convence-lo persoal como o de Mazaricos de que “haber hainas¨.
Temos, pois, un proxecto de presupostos que merece a nosa crítica porque non se adecua a unha situación que require moderación no crecemento do gasto e exemplaridade na súa xestión.
E tamén, pola persistencia nun modelo de xestión que lle tende a dar prioridade ó gasto corrente sobre o investimento.
Así, mentres os gastos correntes medran 51.000 millóns de pesetas, os investimentos medran moito menos.
Pero non imos seguir xa no tema da inadecuación de gastos, da inadecuación dos presupostos á situación, senón que imos entrar no tema das prioridades.
Nós discrepamos tamén destes presupostos polas súas prioridades.
E que quede claro que o Grupo Socialista no tema das prioridades actúa con responsabilidade porque somos un grupo de goberno, un partido de goberno, que ten importantes responsabilidades en amplos sectores deste país, en concellos de cidades e de vilas, e coñece ben os problemas do país; por iso as nosas prioridades están claras.
En primeiro lugar, para nós cómpre desenvolver e facer máis competitiva a nosa economía de cara á súa supervivencia no mercado único.
A nosa economía, señor conselleiro, sabe vostede ben que a pesar de formar parte da Unión Europea segue a ser unha economía atrasada e con atrancos estructurais que dificultan o seu desenvolvemento.
O desenvolvemento económico de Galicia e a integración do noso pobo como país productor en Europa, con economía e cultura de seu, esixe unha actuación urxente por parte dos poderes públicos -neste caso da Xunta de Galicia. E ten que haber unha actuación urxente en campos como son as infraestructuras, a formación, a defensa do medio ambiente, a investigación, a innovación tecnolóxica, etc.
Estes campos son dependentes da Xunta de Galicia fundamentalmente; son campos nos que ou ben se inviste ou nos que nos quedamos estancados.
Pero, señor conselleiro, cando miramo-los presupostos vemos que non están polo labor tampouco neste aspecto.
Os investimentos nestas funcións teñen unha evolución negativa.
Así, en educación baixan os investimentos o 17,5 %; en investigación baixan o 35%; en benestar comunitario, o 2 %; en cultura, o 14 %, e en servicios comunitarios e sociais baixan o 33 %.
Por iso, non é de estrañar que siga habendo importantes carencias en abastecementos, en saneamentos, que as universidades e a investigación non se poidan homologar coas do seu contorno, que a calidade do ensino se resinta.
Todo isto, señor conselleiro, é unha hipoteca para a competitividade futura porque vostede debera saber que a competitividade neste país pasa pola tecnificación, pola investigación e pola cualificación do persoal.
Non investi-lo necesario en educación é deixar unha hipoteca de futuro.
Pero tamén no campo productivo e no da comercialización temos que facer unha aposta de futuro.
Coidamos que cómpre apostar por un modelo de desenvolvemento endóxeno, pero corrixido, que, baseándose nos propios recursos e potencialidades, xere o desenvolvemento para este país.
Cómpre apostar, xa que logo, en primeiro lugar, pola industria agroalimentaria e pola marindustria, pola transformación dos nosos productos primarios e pola comercialización doutros productos novos.
Para isto fan falta industrias, industrias transformadoras, e tamén fan falta empresas ou asociacións comercializadoras, pero estes temas, señor conselleiro, por moito que vostede insista, tampouco figuran nos presupostos como prioritarios.
Nos presupostos de 1994 tanto agricultura, como pesca, como industria, como economía, perden peso relativo.
Os temas productivos arránxanse, señor conselleiro, cunha Comisión delegada -que nos dirá vostede despois para que serve- e a comercialización pasa, unha vez máis, pola Volta ciclista a España, pola publicidade, polas feiras e polos recintos feirais e non pasa polas empresas comercializadoras, que son, aquí e en calquera parte do mundo, as que venden os productos.
Tamén no ámbito comercial pretenden arranxa-la restauración do sector sen poñer recursos para facelo.
A segunda prioridade dos socialistas nestes presupostos é corrixi-las desigualdades apostando polo Estado do benestar, o que pasa por posibilita-lo acceso de tódolos galegos á sanidade, á educación, á vivenda e ós servicios sociais, así como a mellora na calidade destes servicios deica situalos ó nivel dos países europeos máis avanzados.
Estende-lo benestar ó conxunto dos cidadáns, combate-la marxinación e facer posible unha auténtica integración social son, para nós, obxectivos prioritarios.
O presuposto neste terreo ignora, tamén, parte destes obxectivos.
En sanidade desaténdese algo tan fundamental como é a atención primaria.
En educación, señor conselleiro, préstanlle máis atención á construcción dos edificios có funcionamento dos centros.
Non se atende á calidade do ensino. Hai mesquindade coa universidade, coa investigación e tamén coa Formación Profesional, e estes elementos -dixémolo anteriormente- son a base da competitividade futura deste país.
Outra prioridade esencial, que tamén aparece desatendida nestes presupostos, é a do reequilibrio territorial.
É este un punto no que me gustaría determe uns instantes.
Un país desequilibrado é un país pouco integrado, e un país pouco integrado é un país que ten dificultades para manter un ritmo de crecemento sostido.
Isto vale desde o punto de vista do equilibrio social, como tamén desde o punto de vista do equilibrio territorial, e en Galicia, señorías -vostedes sábeno ben-, existen aínda serios desequilibrios territoriais que, lonxe de corrixirse, tenden a aumentar.
A distancia que separa, en termos de renda per capita ou de benestar, as zonas máis pobres de Galicia das máis ricas, as zonas do interior das do litoral, cada vez vai en aumento, non deixa de medrar.
Non me digan vostedes que, como en anos pasados, estes presupostos priman as zonas deprimidas de Galicia, non é certo, e, aínda que fose, non me vale.
Se fose así habería que cambiar, os resultados están aí e os desequilibrios seguen aumentando.
O que demandamos son programas específicos e gasto público que contribúan ó desenvolvemento das zonas deprimidas de Galicia.
Non demandamos subvencións enganadoras que conseguen votos e non desenvolvemento, demandamos accións globais que consigan o desenvolvemento das zonas deprimidas de Galicia.
Deica agora as subvencións darían resultado para comprar votos, pero non deron outro resultado porque esas zonas se van despoboando pouco a pouco.
En consecuencia, pedímoslles que para as zonas deprimidas de Galicia fagan vostedes programas de desenvolvemento, non sigan enganando o persoal, non sigan xogando a desertizar partes importantes deste país.
Un último punto de discrepancia, polo de agora, respecto dos presupostos, é a relación que mantén a Xunta cos concellos de Galicia.
Ó noso entender a Xunta de Galicia ten que potenciar e afortala-los gobernos locais, e vostedes, polo contrario, intentan controlalos e limitalos.
Interésanse moito máis polo control político dos concellos ca polo benestar dos cidadáns que os habitan, así temos que son moi escasos os fondos dedicados ós concellos como axudas regradas.
Existe o Fondo de Cooperación en Economía e pouco máis.
Ten que haber unha distribución obxectiva.
O único fondo distribuído obxectivamente é o Fondo de Cooperación de Economía, o resto é distribución clientelar por parroquias, segundo os intereses duns determinados conselleiros.
Uns barren máis para Chantada, outros para Ourense, segundo onde teñan a súa parroquia.
A meirande parte das subvencións repártense con criterios clientelares, e pode demostrarse.
E tamén -e isto é o máis grave- hai unha distribución discriminatoria das obras e servicios contratados pola Xunta de Galicia, que son a partida fundamental destinada ós concellos.
Por esta partida hai concellos claramente primados e hai concellos claramente discriminados, e vostedes seguen coa política de machacar e discriminar aqueles concellos que non teñen a súa cor política e que teñen vostedes a ambición de cambialos.
Intentan castiga-las corporacións locais de cor diferente, e o que están facendo vostedes é castigando ós cidadáns que votaron libremente de forma diferente.
Vostedes están empeñados en cambia-lo sentido dos votos dos cidadáns, e o voto é libre.
É un comportamento antidemocrático o que intenta cambia-lo voto baseándose na chantaxe política, e vostedes están sometendo a comunidades, a concellos, á chantaxe política a ver se cambian o voto.
Iso, señores, non é democrático, ese comportamento debérono cambiar xa.
Para rematar, señor presidente, señoras e señores deputados, eu quixera facer unha reflexión.
Estes presupostos ofrécenlle ó Goberno do Partido Popular unha grande oportunidade para facerlle fronte ós problemas e ós desafíos que ten este país, pero esta oportunidade ten, para nós, un dobre sentido.
Primeiro, no seu sentido material, hai unhos fondos que, ben priorizados, poden empezar a resolver problemas.
Noutro sentido estes presupostos deberan servir, se se convertesen en algo máis ca presupostos, nunha desculpa para principia-lo diálogo neste país, diálogo entre as administracións, entre as forzas políticas e co sector privado.
Tamén deberan servir para poñerse de acordo sobre os obxectivos comúns que hoxe, como país, temos por diante, e sobre o esforzo que todos e cada un de nós temos que facer, cada un no seu terreo: as institucións, os empresarios, os traballadores, etc., para acada-las solucións que precisa este país.
Esta era unha política necesaria e unha política posible neste momento político, neste momento de gran gravidade política, porque actualmente, señorías, estámonos xogando o ser ou o non ser.
Este país non ten demasiadas oportunidades de rectificar, nos próximos anos vaise decidir se Galicia se integra en Europa como país productor ou forma parte de Europa como un país subsidiado, e vai depender do que fagamos aquí.
Por esta razón non se poden seguir perdendo oportunidades, e este presuposto é unha oportunidade perdida.
Este presuposto debera servir para empezar a poñe-las bases da reconstrucción deste país, pero para isto tiñan que ser vostedes menos soberbios, pensar menos nos votos e pensar máis neste país.
Así sería posible ese diálogo, -polo menos habería que intentalo- coas forzas políticas e sociais deste país, pero vostedes non queren.
Vostedes poden -e acábano de facer- gañar unhas eleccións, pero non poden nin queren lidera-la transformación deste país.
Non teñen proxecto nin lles interesa, o único que lles interesa é o control da sociedade.
Non lles interesa o avance da sociedade, interésalle o seu control.
Deste xeito, os presupostos son un instrumento máis de control da sociedade, non son un instrumento de transformación deste país.
O populismo, señor Fraga, como vostede sabe, non serve para lles dar solucións ós países; como máximo o populismo serve para hiberna-los problemas, non para dar solucións.
Por todo o anteriormente dito, pola inadecuación a un contexto que esixe moderación no crecemento do gasto e esforzo investidor, pola inadecuación a unhas prioridades que hoxe reclama a sociedade e a economía de Galicia, porque temos un modelo de xestión que xa ten sobradamente demostradas as súas insuficiencias e carencias, por todas estas razóns o Grupo Socialista presenta esta emenda de devolución e pídelle-lo seu apoio ou, se non, que rectifiquen, pero que o fagan a tempo porque o país non nos dá prórroga a ninguén.
Máis nada e moitas gracias.

[4;17 de febreiro de 1994;O señor PRESIDENTE]
 Gracias, señor Díaz.
Ten a palabra o señor conselleiro de Economía e Facenda en nome do Goberno.

[4;17 de febreiro de 1994;O señor CONSELLEIRO DE ECONOMÍA E FACENDA (Orza Fernández)]
 Señor presidente, señorías, eu non sei se este reloxo ten que funcionar ou non vai funcionar agora.
Acabo de lles escoitar ós portavoces dos grupos da oposición, ó señor Beiras e ó señor Díaz, rexeitar de plano os presupostos da Comunidade Autónoma para 1994 como se neles non houbese nada de positivo, como se neles todo fose incoherencia.
Evidentemente, apresúrome xa a dicir que non comparto esta exposición, que non comparto este punto de vista e que, desde logo, penso que os presupostos non merecen ser devoltos, senón, todo o contrario, ser aprobados por esta Cámara.
Fronte á argumentación de que se marxinan os sectores productivos ou de que se carece de políticas reequilibradoras, fronte á afirmación dun excesivo gasto improductivo que por enriba se financia con débeda -por certo, o outro día na Comisión dicíase que mesmo a Sociedade do Xacobeo tiña 7.000 millóns de déficit, eu penso que debía ser un erro, penso que ese déficit se podía referir, ó mellor, á Televisión de Galicia, tal vez sexa unha cuestión que se poida matizar-, fronte a todo iso que se leva dito penso que é preciso ter claro que estes presupostos conteñen unha estratexia clara da acción de Goberno por riba da cuestión de se temos ou non temos un modelo económico que sirva para as necesidades de Galicia.
Por certo, señor Beiras, está vostede acostumado a deformar sempre un pouco as expresións, ou máis que a deformar, a utilizar dun xeito intelixente, pero, probablemente, non no sentido en que foron ditas, as palabras; descoloca e deslocaliza -que hoxe está de moda- as expresións, as palabras e sácaas do seu contexto, descualificado dun xeito global a calquera que se atreva -xa non digo que pense que domina- a opinar de economía, como se aquí fose vostede o único que ten capacidade de falar ex cathedra.
A cátedra recoñecémoslla, pero ex cathedra é outra cousa.
Recordo que este verán -vostede tamén o recordará porque os escribiu e todos, vostedes tamén, probablemente o recordarán- lin unha serie de artigos interesantes, importantes, con atención, sobre a economía galega e sobre cal era a proposta axeitada para a economía galega.
Recordo que deses artigos o primeiro contiña un pouco a cerna da explicación de todo; é dicir, que era necesario ter unha concepción, ter un modelo teórico.
E, por certo, o seu modelo, un tanto de corte marxiano, é un modelo que se identifica un pouco coa tipoloxía do modelo do conflicto.
É un modelo de centro periferia, que viña dar cobertura a tódolos demais que viñan detrás que dicían cousas con moita frecuencia interesantes, pero que estaban todas metidas dentro dese paraugas da dialéctica do centro periferia.
Eu penso que esa era unha concepción teórica moi estimable, pero, probablemente, non serve para explicar ou para facer de Galicia algo que camiñe cara a adiante; pode explicar como é Galicia hoxe, ó mellor, pero talvez non sirva para utilizalo como un instrumento para construír Galicia.
Neste momento a globalización dos mercados, a internacionalización da economía, é algo fundamental, pero, probablemente, ese esquema non sexa un esquema utilizable e válido; en calquera caso, o que me parece inadecuado é que vostede sistematicamente pretenda estar sempre en posesión da verdade.
En definitiva, por riba de cal sexa o nome que lle queiramos dar, temos un modelo que pensamos que é útil e válido para Galicia e temos un modelo que é claro, que contén estratexias precisas que se desenvolven dentro dun marco perfectamente coñecido e que ten obxectivos perfectamente establecidos.
O calificativo dese modelo póñallo vostede, dáme igual, non me preocupa, pero temos claro o que queremos facer, temos claro en que marco o imos facer e temos claras as estratexias e os obxectivos para levalo a adiante.
Temos claro tamén que políticas non son propias e cales, radicando noutras áreas de decisión, nos están en certa medida condicionando, ou nos veñen dadas e nos condicionan, xa sexa Madrid, xa sexa Bruxelas.
Hai moitas periferias, hai moitas áreas de decisión, pero isto, que é unha realidade -e que ignorala non nos levaría a ningunha parte- non quere dicir que nos instalemos no conformismo, non quere dicir que nos instalemos na resignación ou na impotencia, senón todo o contrario: reivindicamos, dentro do marco adecuado, as máis altas cotas de autonomía.
Polo tanto, tanto o señor Díaz coma vostede afirman que estes presupostos non serven, que non teñen un modelo axeitado, que supoñen un crecemento desmesurado do gasto corrente, unha reducción do gasto de capital, que, por riba, supoñen agora unha apelación inadecuada ó endebedamento ou que se están pagando as consecuencias de inadecuadas apelacións ó endebedamento e que son uns presupostos condicionados absolutamente pola insuficiencia dos recursos públicos ou dos ingresos.
Estes son uns presupostos que nos serven para dar resposta ó adeudado financiamento dos servicios públicos básicos, que serven para dar resposta ás necesidades de infraestructura que ten a nosa Comunidade e que serven para dar resposta ás necesidades que presenta un esquema ou un modelo de promoción económica.
Eu penso que hai unha estratexia presupostaria.
Non acepto iso de que carecemos de estratexia que vostede, señor Beiras, di e que vostede, señor Díaz, tamén di; penso que podemos discutir e podemos debater sobre algunhas cuestións importantes, posto que se está sistematicamente dicindo que os gastos correntes medran, que medran dun xeito inadecuado e que están chupándolle -por así dicilo- ós recursos que deberían de ir financia-lo investimento vía aforro presupostario.
Parecería razoable debater se é que existe unha distribución axeitada nestes momentos nos presupostos entre o gasto corrente e o gasto de capital.
¿Con que criterios se podería decidir cantos recursos deberían de estar no gasto corrente e cantos no gasto de capital?, ¿existe algunha ratio que nolo poida explicar?, ¿estamos correntemente situados dentro desa ratio ou deberemos de cambiar? Esta non é unha pregunta calquera porque disto depende o adecuado financiamento, por exemplo, dos servicios públicos fundamentais: educación, sanidade, servicios sociais, etc, pero tamén depende disto cales sexan os recursos que se poidan destinar, dentro do conxunto dos recursos existentes, ós gastos de capital, á formación bruta de capital e ó apoio ós sectores productivos.
Ben, isto pode ser un debate, pensemos sobre isto.
¿Por que a distribución do gasto corrente é a que é? ou, mellor dito, ¿cal é a distribución entre gastos correntes e de capital?, ¿por que é así se pode ser doutra maneira? Entre o ano 1989 e o ano 1994 os gastos correntres medraron un 100% en números redondos; de 358.000 millóns pasouse a 716.000 millóns -presupostos consolidados- ou, mellor dito, tódolos gastos presupostarios; así, os gastos correntes medraron un 101% máis uns 261.000 millóns a 541 e os gastos de capital case se duplicaron, pasaron de 89.000 millóns a 175.000 millóns. Isto quere dicir que hai unha determinada estructura que se sitúa entre o 73 e o 75% de tódolos gastos dun presuposto que está en gastos correntes e entre un 25, un 26 e un 23 están en gastos de capital.
Probablemente se podería pensar que podería ser doutra maneira moi distinta e, ó mellor, se pasamos unha ollada a outros presupostos doutras comunidades autónomas -todos con competencias similares á nosa- pois poderiamos chegar á conclusión de que Galicia é a Comunidade Autónoma que menos porcentaxe ou das que menos porcentaxe ten en gastos correntes e das que máis porcentaxe ten en gastos de capital.
Por exemplo, Andalucía, nesa relación, para o ano 1993, ten 77,9 de gastos correntes e 20,0107 de gastos de capital; Cataluña ten 82% de gastos correntes e 14% de gastos de capital; o País Vasco, 73,2% de gastos correntes e 21,7% de gastos de capital; Galicia, 73,5% de gastos correntes e 26,5% de gastos de capital. Isto no ano 1993. Polo tanto, parece difícil descualificar globalmente a asingación de recursos para o gasto corrente.
Podería pensarse que, ó mellor, deberiamos de profundar e incrementa-los gastos correntes, ¿por que non, se Valencia presenta o 80% de gastos correntes e o 18% de gastos de capital?, ¿por que non profundar no gasto corrente e chegar, por exemplo, a ter unha estructura similar a 80/70 ou a 80/20? A verdade é que pensamos que non é posible, que non se pode profundar máis, porque incrementar, por exemplo, 5 puntos o gasto corrente supoñería reducir en 35.000 millóns o aforro público e reducir exactamente nesa mesma contía -35.000 millóns- os gastos de capital.
Polo tanto, non parece posible seguir incrementando o gasto corrente, pero pódese reducir, que é a cuestión fundamental, e, se pode reducir substancialmente, teriamos recursos adecuados para poder destinar a gastos de capital.
Isto pódese ver en relación á composición destes gastos correntes, á análise da cesta -por así dicilo- dos gastos correntes.
Vemos que, por exemplo, educación, sanidade, promoción e prestacións sociais, dentro dos gastos correntes, teñen no ano 1994 -e no ano 1993 estaba practicamente igual- un 75% e que o resto -é dicir, os intereses da débeda teñen un 5%-, tódolos gastos correntes de tódalas demais cousas, supoñen un 19%.
Pero é que os gastos en educación, sanidade e promoción social creceron do 89 ó 93 un 119%, e o resto, un 30%, pasando de 79.000 millóns a 104.000 millóns, mentres os primeiros pasaron de 186.000 millóns a 409.000 millóns. Na estructura interna, no ano 1989, supoñían educación, sanidade e promoción social o 62% do gasto corrente, e nestes momentos -xa estaba a sanidade incluída para homoxeneizar, señor Díaz e Díaz, supoñendo que esa fose a súa dúbidapasaron dese 62% ó 75%, e o resto pasou do 29% ó 19%. ¿Podemos rebaixa-los gastos correntes?
Podemos, pero, sobre todo, se actuamos sobre educación, sanidade e o demais porque aí é onde está realmente o esforzo.
Teremos que decidir se iso é conveniente, se é bo e se a este Parlamento lle parece correcto actuar desa maneira.
Polo tanto, as dúas conclusións sobre esa cuestión serían que existe unha política de equilibrio entre os gastos de capital e os gastos correntes, que nós pensamos que esa política está situada en torno ó 75/25, que xa non é posible montar por riba, mellorando os gastos correntes, pero que tampouco parece razoable rebaixar esa porcentaxe, porque se atentaría dun xeito directo contra a posibilidade de mante-lo bo nivel nos servicios públicos. ¿Que se podería aforrar no resto?
Pois, talvez, non facendo a reforma da Administración Pública, ó mellor, poderiamos aforrar, poderiamos, nestes momentos, tomar outras decisións, ter unha función pública sen ordenar e os contratos de laborais e de tempo parcial pois podían estar resoltos.
Aí poderiamos aforrar unhas pesetas, pero non creo que iso sexa o que vostedes pretenden nin moito menos.
Eu xa teño, polo menos, intentado demostrar que é difícil reduci-los gastos correntes e que é difícil incrementa-los gastos de capital por riba do que están nestes momentos situados nos presupostos, pero afirmar que non hai coherencia nas estratexias de desenvolvemento e afirmar que se utilizan de xeito pouco estratéxico, de xeito un tanto clientelar ou de calquera maneira que nós queiramos, sobre todo, que se utilizan sen ter unha estratexia clara, creo que non se pode aceptar.
Penso que por encima de cuestións puntuais, por encima de que sempre poida haber situacións nas que as cousas poden ser doutra maneira e por encima de que se poden analizar aspectos nos que todos estamos interesados en tirar para adiante, globalmente, que é o debate que podemos ter nestes momentos, eu penso que estas son afirmacións tamén difíciles de soster.
A min gustaríame que puidesemos ter un debate neste sentido.
Na contía dos recursos xa vemos que non poden ser moito máis altos os recursos cara ós gastos de capital; de todas formas medraron e case se multiplicaron por dous, pero o problema é -e este ano incluso se conxelan ou baixan un pouco-, ¿poderán continuar en anos sucesivos crecendo ou mantendo este nivel? Ás veces a contía dos recursos non é importante, son máis importantes os temas cualitativos, pero estamos a falar dos investimentos, estamos a falar da capacidade de crear capital público, de incrementar o stock público e da capacidade de apoia-los sectores productivos.
Poderá manterse o nivel de gastos de capital que temos e poderá medrar, ¿canto poderá medrar e canto non poderá medrar? Obviamente, esta é unha pregunta que depende dalgunhas cuestións, sobre todo de cuestións importantes, nun escenario que vostedes non poden ignorar cal é, e logo iso levaranos a falar dos ingresos, señor Beiras.
Temos un escenario en canto ós ingresos financeiros restrictivo e temos un escenario que en canto ós ingresos ordinarios se comporta con rixideces -creo que utilizan vostedes esa palabra, incluso ás veces nas súas emendas e nas súas intervencións-, obviamente que se comporta con rixidez cando o ciclo económico está á baixa, xa que é obvio que os ingresos tributarios non se van comportar de xeito expansivo.
Polo tanto, teriamos dous instrumentos, simplemente, para poder incrementa-los gastos de capital: ou ben se incrementan as transferencias de capital ou as transferencias doutras áreas, cuestión complicada e dificil, porque temos, en certa medida, descontado o que pode se-lo incremento dos fondos estructurais, o cal non quere dicir que esteamos absolutamente de acordo coa distribución que se pensa facer e coa asignación e redistribución que dentro de España se lle pensa dar ó FEDER ou a outros fondos estructurais.
En calquera caso, xa teño dito que non imos rechazar iso, aceptaremos e seguiremos dicindo: “correspóndenos máis”, e procuraremos integrar dentro do presuposto a maior cantidade posible e seguiremos reivindicando cotas máis altas.
Rechazo, polo tanto, a afirmación do señor Beiras de que estamos a pasar por unha asignación absolutamente inadecuada, o que reforza máis a súa teoría de que estamos nun modelo de financiamento absolutamente inadecuado.
Imos seguir reivindicando, pero tamén imos a estar nos acordos que permitan poñer recursos no presuposto, e logo continuaremos reivindicando que haxa máis recursos se é posible.
Eu diría que posiblemente non van medrar moito máis nos próximos anos os gastos de capital.
Se logramos situalos entre o 4,5 e o 5% do PIB galego, que é o obxectivo do PES, creo que sería un obxectivo importante e iso supoñería, probablemente, mantelos onde están e, incluso, ó mellor, a reducción dalgúns deles.
Dependería de como se comporten, en definitiva, os ingresos, basicamente dependerá da reactivación económica, que terá lugar máis pronto ou máis tarde, de que os tributos propios funcionen mellor ou peor, xa que non van descansar estes incrementos sobre novas apelacións á débeda, pois estamos nun escenario de converxencia, como vostedes saben.
Pensar que se van incrementar substancialmente aforrando aqueles cartos que se gastan inadecuadamente, “¡bah, non o malgasten vostedes e tráiano para aquí!”, está moi ben para dicilo desde a oposición nun debate con énfase, pero, aínda que fose así -cousa que non acepto-, aínda que fose así, poucas cousas se poderían conseguir por aí, poucas se poderían conseguir.
Logo falaremos dos gastos inmateriais.
Témo-los recursos que temos, probablemente non van medrar moito no futuro, estámolos a gastar correctamente, porque os temas cuantitativos son importantes, pero non é tan importante ter moitos cartos para gastar en gastos de capital, senón se os gastamos de acordo con algunha estratexia, con algunha prioridade.
Nós pensamos que si existe esa estratexia, non estamos á deriva, non estamos carentes de norte, non nos falta modelo.
Pensamos que existe esa estratexia, probablemente non é a única posible, pero consideramos que é a mellor das estratexias.
Cremos que está explicitada moitas veces, pero recórdoa e resúmoa moi rapidamente:
Prioridade as infraestructuras, fundamentalmente ligadas ó desenvolvemento.
Novo impulso das políticas de promoción para consegui-la competitividade de economía.
Aí teriamos, polo tanto, a intención de mete-los sectores básicos da economía galega, de busca-la súa competitividade, de facelo de xeito compartido e coordinado.
De aí vén o Plan sectorial de competitividade, a Comisión de Asuntos Económicos, o IGAPE e o Consello Económico e Social, do que traeremos a este Parlamento, de inmediato, a súa lei.
Por suposto que o PES quedou descolocado respecto do volume dos investimentos.
Quedou descolocado, evidentemente, porque alí se facían unhas previsións nun escenario ben distinto do que temos agora, era un escenario de finais de 1991, e non é necesario recordarlle ás súas señorías que ese escenario non é o que hoxe temos diante.
Polo tanto, hai que revisalo PES en canto que supón escenarios financeiros, non as súas filosofías, non as súas propostas, non as súas coherencias.
É posible que isto lles pareza a vostedes pouco, que lles pareza insuficiente, que lles pareza sen trabazón, que lles pareza algo que non dá resultado e que, polo tanto, non está a resolve-los problemas que ten hoxe Galicia.
Obviamente, coincido cun diagnóstico que fixo o señor Díaz e Díaz: “o momento é un momento delicado, un momento difícil, e, as cifras e as magnitudes macroeconómicas son as que son”, sen embargo eu xa dicía no meu discurso que no ano 1992 o crecemento do PIB en Galicia fora similar ó do Estado e que para o ano 1993 esperabamos un crecemento diferencial.
Que as taxas de paro están crecendo en Galicia é absolutamente certo, de aí as nosas énfases en apoio dos sectores productivos, que serán, en definitiva, os que sexan capaces de crear emprego.
Non o imos crear desde o sector público nin o imos crear -como pretendería o señor Beiras- utilizando o sector público autonómico cando, precisamente, está demostrado que non é a mellor forma de xestionar, nin a máis eficaz, que se fai desde o sector público.
Isto non quere dicir -eu tamén o dicía- que non teña que haber apoios intelixentes desde o sector público para que a iniciativa e privada e os sectores productivos poidan gañar competitividade, saír da crise e comezar a xerar emprego e riqueza. ¿Por que? Porque coincido con vostede señor Díaz, e tamén co señor Beiras que, aínda que non o dixo, seguro que pensa o mesmo, en que Galicia non pode ser unha economía subsidiada, Galicia -témolo dito moitas veces- ten que crear emprego, ten que crear riqueza, ten que depender menos das transferencias doutra natureza.
Pero se todas esas cifras son as que son, ¿significan algo?, ¿serviron para algo? Podemos debater isto, ¿ou non? Creo que é precisamente nos sectores productivos, nas infraestructuras profundamente ligadas ó desenvolvemento, onde poderiamos ver que houbo e hai unha cantidade de recursos importante, nada en absoluto despreciable, que medrou en máis dun 124%, por exemplo, desde o 1989 ó 1994. Que en infraestructuras básicas e outras infraestructuras, fundamentalmente de caracter agrario, etc. etc., hai 55.000 millóns de pesetas, o que supón un incremento do 93% sobre o ano 1989. Que no resto da agricultura capítulos VI e VII- hai máis de 15.000 millóns de pesetas fronte ós 10.000 que había en 1989. Que en turismo pasouse de 500 millóns a 2.600 millóns. Que en industrialización e reordenación industrial, xunto co plan de competitividade, temos máis de 18.000 millóns de pesetas fronte ós escasos 3.000 que se estaban manexando antes.
Estas cifras son todas importantes, son cifras das que dificilmente se pode dicir que non serven ou que non dan froito.
Eu penso que dan froito se, ó mesmo tempo, a isto lle engadimos criterios selectivos e formas de xestión cada vez máis eficientes.
Critícase que baixen no capítulo VI determinadas consellerías e determinadas áreas, pero isto é inevitable.
Se os capítulos VI e VII non medran senón que, dalgunha maneira, diminúen un 0,68% e o capítulo VII crece un 10%, o capítulo VI ten que diminuír, e, se diminúe o capítulo VI alguén ten que diminuír.
Ou diminúen todos proporcionalmente ou alguén medra e alguén diminúe máis que proporcionalmente.
¿E isto por que? ¿E unha casualidade? ¿E froito da estructura que dicía o señor Beiras da nova organización do Goberno ou é froito dalgún obxectivo que pretenda ser racional? Que logo se consiga ou non é outra cuestión, pero, ¿existe algo detrás diso ou é pura casualidade?
Hai aquí dúas reflexións que se van facer.
Por unha parte, aqueles investimentos que necesariamente comportan incremento do gasto corrente, ¿míranse e presupóstanse con criterios restrictivos? ¿Por que?
Porque como non pode seguir medrando o gasto corrente intentamos conserva-lo que conseguimos.
É moito o que conseguimos na mellora dos servicios públicos, trátase de conservar e de mellorar relativamente, pero non se pode pensar que podemos seguir crecendo ó mesmo ritmo que ata agora, polo tanto, educación, sanidade e servicios sociais non van ter investimentos novos ó mesmo ritmo. ¿Por que?
Porque cada colexio da Consellería de Educación supón despois 250 millóns de gastos correntes, o que pasa é que Educación segue necesitando cartos para renova-lo seu stock.
Hai stock xa, dalgunha maneira, obsoleto, por dicilo dalgún xeito, e o mesmo ocorre con servicios sociais, pero non, son desde logo, para incrementa-la oferta.
Isto non quere dicir, señor Beiras, que esteamos pola oferta privada, por regalarlle o ensino ou regalarlle a sanidade ós sectores privados.
Eu creo que se de algo non se lle pode acusar a este Goberno é de profundar na privatización nin da educación nin da sanidade, ese é un feito, para isto non habería máis que analiza-la evolución 90-94 ou a que se queira.
Polo tanto, baixan, e baixan por iso.
Outras, como industria, agricultura, pesca, baixan porque o seu cometido non está fundamentalmente no capítulo VI senón no capítulo VII. Non, non, non baixa, señor Beiras, medra no capítulo VII. Vostede di:
“baixan por debaixo da media do presuposto”.
Obviamente, ¿como non van baixar, señor Beiras?
¡Parece mentira que me faga esa pregunta! ¿Como non van baixar?
Se o presuposto en gastos de capital non medra, e medra en gastos correntes, inicial sobre inicial, obviamente dentro da estructura interna os que crecen son os que teñen gasto corrente: educación, sanidade, etc. etc., pero iso é consecuencia da análise que fixemos anteriormente, ¿ou é que a vostede lle parece moito o que leva sanidade ou o que leva educación? Se é así digao, porque entón poderiamos debater sobre esa cuestión e pensar que, ó mellor, son excesivos os recursos que se están a poñer para educación ou para os servicios sociais.
Polo tanto, o descenso en industria, agricultura e pesca ten máis xustificación estratéxica que doutra natureza, porque medra un 3, un 10 ou e un 37 no capítulo VI, pero medran no VII un 4, un 20 ou un 51 sobre o que tiñan no ano anterior.
En infraestructuras crece a que ten que crecer, a que ten basicamente infraestrucutras. ¿Podería ser doutra maneira? Podería ser, pero pensamos que esta non é unha mala maneira.
Chegamos agora ó tema da insuficiencia dos recursos, do financiamento.
Señor Beiras, fala vostede dunha grave rixidez e dunha insuficiencia crónica dos recursos ordinarios.
E que agora, obviamente iso dá no que dá, remata no que remata.
Estamos tamén ante unha cuestión de modelo, sempre se reduce todo a cuestións de modelos.
Se o que quere dici-lo señor Beiras é que o que se debe pretender é unha nova distribución do poder tributario, distinto do que existe na Constitución e no Estatuto, non coincidimos co modelo.
Se o que quere dici-lo señor Beiras é que se pode aplicar mellor o que di a LOFCA, absolutamente de acordo con el.
Estou convencido de que a LOFCA non se está a aplicar correctamente, ou que se pode aplicar mellor, e estou convencido que o Estatuto, a Constitución e o bloque constitucional, que é a LOFCA, permiten coloca-lo financiamento autonómico onde se queira entre dous extremos, autonomía absoluta ou centralismo absoluto, sistema descentralizado ou sistema centralizado, o que pasa é que non se está a aplicar correctamente a LOFCA.
Ben, ¿e se isto é así, por que vostedes aceptan?
Volvo á filosofía de antes, aceptarei sempre que detrás da miña prestación, do meu acordo, existan recursos para Galicia, e sempre que ó non estar no acordo perdamos recursos, pero iso non me impedirá seguir reivindicando a mellora das posicións.
Desde logo nunca atopei que un bo negociador fixese outra cousa, nin sequera aqueles que veñen polo Mediterráneo, que lle chaman fenicios.
Están sempre nos acordos, pero sempre terminan dicindo que os acordos non son suficientes, esa é a estratexia que me parece máis intelixente.
Se non estivesemos nesa estratexia, se estivesemos “en el no por el no” sitemático, non conseguiriamos mete-la dispersión da poboación, por exemplo, como criterio para distribui-lo FCI ou para distribuí-lo financiamento, ou a pobreza relativa tería un peso menor na fórmula do financiamento.
Si non estivese nesa estratexia teriamos uns presupostos, “los presupuestos del no”, que terían 18.000 millóns menos do que teñen hoxe, con ser moi insuficientes, pero isto non quere dicir que esteamos absolutamente convencidos de que os recursos que nos corresponden se están a atribuír correctamente.
Isto non quere dicir que esteamos -digamos- en desacordo coa corresponsabilidade ou co incremento da autonomía.
Máis ben dicimos: hai que mellora-la autonomía financeira. ¿Como? Pois mire, o 15% probablemente non sexa a mellor forma.
Nós temos dito que xa desde o ano 1996, mellor podería se-lo camiño do IVE, que podía ser mellor o camiño doutras alternativas.
Pero, en calquera caso, estarei en calquera acordo que realmente supoña un incremento real da autonomía financeira sempre e cando primeiro se diga canto lle corresponde a cada un dentro do conxunto total.
Non son ilimitados os recursos, nin sequera nun modelo ben distinto do que temos agora, nin sequera, por exemplo, nun modelo de cota os recursos serían ilimitados, porque a presión fiscal non se pode incrementar dun xeito ilimitado sobre os cidadáns.
Ademais, a crise tamén pasa factura e os tributos dan o que son capaces de dar.
En definitiva, hai que decidir canto e por que criterios hai que decidir ese canto.
Non está iso abordado.
Sobre a forma de decidir como, prefiro que con autonomía ó sistema de transferencia. ¡Pero se isto é elemental!; sobre todo “que el como no cree nuevas discrepancias, no cree nuevas distorsiones”, non mellore inadecuadamente a ninguén.
E tamén hai formas para facer iso, fai falta vontade.
Se non hai vontade, dificilmente poderemos estar de acordo.
Poderemos ir en acordos parciais pero reivindicando sempre o que realmente debe de ser.
Aínda estamos pendentes da nivelación de servicios, iso é obvio; aínda, con frecuencia, apelamos á solidariedade -que non é mendigar, que outras cousas temos entregado por aí adiante desde Galicia ó conxunto do Estado e é máis que razoable que pola vía destes fondos se devolva aquilo que, ó mellor, doutra maneira, se está levando por outro lado-.
E chegamos agora, porque estaba moi unido ó tema do financiamento, ó tema da débeda.
O señor Beiras conecta este tema -o señor Díaz un pouco tamén- coa insuficiencia crónica dos recursos: como vostede ten recursos insuficientes, apela á débeda (...).
Tamén podería dicir: “como no me han puesto la nivelación de servicios, mientras tanto voy a la deuda”.
Eu creo que nin unha cousa nin a outra.
Apélase á débeda porque é un instrumento da autonomía financeira, apélase á débeda porque se fai un uso racional, porque se fai un uso ponderado e razoable dese instrumento.
Entón, non podería acudir Cataluña á débeda porque, probablemente, os seus recursos non lle funcionan moi mal -ou esa é a nosa idea, o que nos parece a nós- ou o País Vasco, que ten un modelo absolutamente distinto e distante do que corresponde ó modelo noso, ¿Por que ía acudi-lo País Vasco á debeda? ¡Que utilice os instrumentos ordinarios, por así dicilo, de financiamento! Ben, non pode reclamar nivelación de servicios, ¿para que vai reclama-la nivelación de servicios se está por riba da media? Así que, en definitiva, é un instrumento da autonomía financeira que debe de ser utilizado con poderación e prudencia.
O Goberno tripartito en 1988 deu o primeiro salto, e habería que ver en termos relativos se 26.000 ou 24.000 millóns eran como déficit, e postas as cousas no seu momento, máis ca 37.000 agora. Pero ese é un debate que non interesa.
Nós diciamos no ano 1990:
“Oiga, damos un paso adelante en la deuda por dos razones: porque es necesario dotarlo de infraestructuras y poner competitividad en este territorio frente al mercado único que nos viene y frente a la Unión Euroepa que está ahí, y, segundo, porque todavía tenemos grandes diferencias en cuanto al stock de capital público y, por lo tanto, debemos dar un paso adelante y no podemos esperar a que se nos diga o se nos deje de dicir: mañana nivelación de servicios”.
Xa lles contaremos.
Iso que diciamos naquel entón segue sendo válido, e iso que diciamos foi xusto o que fixemos.
En canto á coherencia do endebedamento, mire vostede, ¿como a miramos? ¿Débeda habida sobre ingresos correntes? ¿Déficit sobre ingresos correntes?
¿Intereses sobre eses ingresos? ¿Amortización, ou sexa, carga da débeda sobre iso? ¿Como miramos iso?
¿Todos ó mesmo tempo? ¿Algún deles? Realmente, eu tamén podería utilizar comparacións efectistas. A súa débeda, a súa carga financeira, é superior a non sei cantas consellerías, multiplica por tres, divide por cinco .
. Podería facer comparacións marabillosas con calquera outra comunidade ou coa propia Administración central.
Imaxínese vostede: catro billóns de pesetas de carga financeira da débeda do Estado, ¿cantas posibilidades de comparación me darían? Eu creo que iso non é.
A débeda viva de Galicia sobre ingresos correntes é dun 46%.
Equivale a un 46% sobre os ingresos totais.
É, pouco máis ou menos, un tercio. A da Administración central, un 140%; Andalucía, 49%; a de Madrid, 106%; a do País Vasco, 43%.
En canto ó déficit, é dicir, a diferencia entre ingresos e gastos non financeiros no ano 1994, é en Galicia do 6,3%, ou 6,1%; en Andalucía, 6,4%; na Administración central, 18%; no País Vasco, 10%.
Respecto dos intereses, os 27.000 millóns que tanto lle preocupan, supoñen para Galicia o 4,5% dos ingresos correntes; para a Administración central os que paga supoñen o 12%; para Andalucía, o 4,9%; para Madrid, o 11,9%.
Poderiamos seguir; non interesa.
Coherencia, polo tanto, nos equilibrios básicos presupostarios.
Ou todos están superados ou todos están rematadamente equivocados ou probablemente os únicos equivocados seriamos nós se non tivesemos débeda.
Porque non van estar todos rematadamente equivocados.
E aínda así, pensamos que o estamos a facer ben.
Pero, en canto ós destinos, é dicir, en canto á coherencia desde o punto de vista das magnitudes fundamentais, nada hai en perigo.
Estase moi lonxe do 25% da LOFCA. Tódalas administracións locais están instaladas no 25% e non atopei ninguén que se laiase, e non me vou laiar eu.
Están facendo unha utilización legal da súa marxe de autonomía financeira.
Sobre a coherencia dos destinos, mire, en toda a historia da débeda, a COTOP, ou a PTOP, ten o 41%; é dicir, 134.000 millóns de pesetas en Política Territorial e Obras Públicas (PTOP).
( Risos ). En Agricultura, 56.000, case 57.000 millóns de pesetas, o 17% da débeda emitida ata agora.
O 18% e pico lévaa Educación, con máis de 61.000 millóns de pesetas.
Industria, con máis de 18, está case polo 6%.
Estamos explicando xa case o 85% de toda débeda emitida.
As infraestructuras de comunicación, as hidráulicas, as de portos, as infraestructuras agrarias, as infraestructuras educativas, ¿non son un bo destino para a nosa débeda? Despois, na réplica, teremos ocasión de dicir: “¿que pasaría se non se emitise débeda? ¿Que pasaría nas infraestructuras ou en Educación?
¿Merecería o esforzo que se está a facer? ¿A mellora do servicio público que se está a ofrecer merece este esforzo? ¿Non o merece? Eu creo que son as preguntas e, en definitiva, as cuestións que se están aquí formulando.
Obviamente, señor Beiras, vostede di: “Ya para 53.000 millones que emiten, 43 le cuesta la amortización, practicamente no están ustedes ...” Primeiro, non nos custa cartos a débeda, queda claro.
Aínda aporta 10.000 millóns de pesetas longos como diferencial neto.
Pero, vostede imaxínese, señor Beiras, que decidiramos non ter un presuposto con déficit, é dicir, que a diferencia entre ingresos recoñecidos e obrigas recoñecidas non financeiras fose cero, que non houbese déficit.
Pois teriamos que paga-los intereses e maila amortización da débeda que viñese de atrás.
Evidentemente, teriamos que pagalos. É verdade que chegará un momento no que iso haberá que facelo, e terá que facerse de acordo cun programa e cunha estratexia que permita mante-los niveis de investimento. ¿Ou é que vostede non pensa devolver nunca a débeda? (Pronúncianse palabras desde os escanos que non se perciben). ¡Ah!, ben, que conste en acta.
Señor Díaz, o exemplo do crédito para paga-la casa está ben.
Pero se eu teño un crédito para paga-la casa, vence, e vou a un banco a pedir outro crédito para devolve-lo anterior, a miña posición neta de pasivo non variou; sigo debendo o mesmo que debía.
Supoño que é así. (Murmurios). “Si debo cinco millones de pesetas al banco A y llega el 31 de diciembre y se me acaba el plazo y voy al banco B a pedir cinco millones de pesetas, sigo debiendo cinco millóns de pesetas, no debo diez millones de pesetas”, non incremento a miña posición neta debedora. (Murmurios).
Non, seguirei, terei que seguir pagando intereses porque non amorticei o préstamo. (Risos e murmurios).
¡Claro, home! 
[4;17 de febreiro de 1994;O señor PRESIDENTE]
 Vaia concluíndo, señor conselleiro.

[4;17 de febreiro de 1994;O señor CONSELLEIRO DE ECONOMÍA E FACENDA (Orza Fernández)]
 Respecto das diferencias territoriais paréceme que o señor Díaz e Díaz fixo algunha referencia a Lugo e a outras provincias, ou a outras zonas de Galicia.
Fixo referencia a que hai unha distribución probablemente inadecuada dos gastos entre os diferentes territorios.
Eu non sei se este é un debate -digamos- para ter con máis calma pero, en calquera caso, quixera dicir que cando se fala de territorialización estamos a falar do capítulo VI, pero non poden esquece-lo capítulo VII e o capítulo IV, que tamén verten recursos importantes cara ós territorios: plans de electrificación, plans de telefonía ou outro tipo de cuestións.
A referencia percápita non é unha mala referencia, en absoluto, para medir este tipo de cuestións; desde logo, entendo que con esa referencia -que non é a única pero non é unha mala referencianon se pode acusar e dicir que estes presupostos son territorialmente desequilibradores.
Señor presidente, deixo para a segunda intervención outras cuestións que aínda poden e deben de ser abordadas.
Máis nada e moitas gracias.

[4;17 de febreiro de 1994;O señor PRESIDENTE]
 Gracias, señor conselleiro.
A sesión reiniciarase ás catro e media.
Deica entón suspéndese a sesión.
Reiníciase a sesión ás catro e trinta minutos da tarde.
Preside o presidente do Parlamento, acompañado de tódolos membros da Mesa, que é asistida polo oficial maior e o letrado Sr. Caride Puente.
Ocupa o banco do Goberno o presidente da Xunta de Galicia, acompañado de tódolos conselleiros.

[4;17 de febreiro de 1994;O señor PRESIDENTE]
 Reiníciase a sesión.
Continuamos co debate das emendas á totalidade.
Ábrense agora as roldas a favor ou en contra e, seguidamente, no seu caso, a rolda de portavoces.
¿Rolda a favor das emendas? (Pausa).
Ten a palabra o señor Beiras Torrado.

[4;17 de febreiro de 1994;O señor BEIRAS TORRADO]
 Señor presidente, señorías.
Señor Díaz, o Grupo Parlamentario do Bloque Nacionalista Galego vai apoia-las súas emendas á totalidade de devolución porque, con independencia das diverxencias, mesmo marcadas, que temos en tantas cousas, neste caso estamos nunha coincidencia plena, no tocante ó esencial, para apoiar, ou non, unha emenda á totalidade de devolución.
É dicir, na procedencia de que hai que emendalo totalmente e na procedencia de que se devolva para que o reelaboren.
Ademais, é que ben ve vostede, señor Díaz, que se un, simplemente pensando nos argumentos que vostede esgrimiu, recorda o que dixo o Goberno aínda hoxe de que o cuantitativo é importante, especialmente nos momentos de escaseza nos que vivimos, pregúntase como con este criterio ou con esa consigna se pode xustifica-lo estrago de cartos en gasto suntuariopropagandístico, como se pode proceder ó peche das billas para o gasto productivo en investimentos e análogos e como se pode emitir débeda a esgalla para financiar esa dilapidación.
Por outra banda, non sei se vostede, señor Díaz, reparou en que na intervención de hoxe o Goberno, sistematicamente, comparaba estes presupostos, que son presupostos ex ante, para 1994, un proxecto de presupostos ab initio, con datos dos presupostos ex post para 1993, ou sexa, coa seica liquidación de presupostos que non sei se vostede, como portavoz para cuestións económicas do Grupo Parlamentario Socialista -e para todo, desde hai algún tempo- ten coñecemento dela, pero polo menos este portavoz non ten coñecemento de tal liquidación, deben de ser fondos reservados, quero dicir fondos de información reservada.
É perfecto, cando se reivindica a Keynes e se esquece a distinción metodolóxica esencial entre ex ante e ex post para o manexo das variables ou intervención das variables claves da oferta e da demanda globais, clave de toda a política macroeconómica.
Cando se fai un cerello entre ex ante e ex post un pregúntase, ¿cales serán os datos ex post dos presupostos para 1994? E cando os comparemos cos ex post de 1993, ¿que quedará de todo o que aquí escoitamos hoxe? E así, sucesivamente.
Realmente, parece que cando un fala así é que está falando ex cathedra, eu aquí falo ex tribuna, igual que calquera orador que suba, ou sexa, falo desde a tribuna.
Desde a cátedra falo desde alí, que é o escano, é a miña cátedra neste Parlamento coma a de todos vostedes, señoras e señores deputados, desde aquí falo ex tribuna, pero cando se chega ó extremo de pretender tomarnos ós portavoces en materias económicas da oposición por unha especie de coellos de indias ignorantes nas cuestións máis elementais de orde conceptual, francamente un, forzosamente, atópase con que obxectivamente está falando ex cathedra en canto utiliza os termos con rigor.
E non é para menos, porque cando un observa que os tributos cedidos representan o 7,6% dos ingresos correntes, que os ingresos propios por taxas sexan o 3,4% dos ingresos correntes, que os ingresos patrimoniais non chegan ó 0,5% e que as transferencias finalistas son o 3,2%, o que fai é corrobora-las teses que un defende ó respecto da carencia absoluta da autonomía financeira e, o que é máis grave, da rixidez, porque se un compara isto con datos dos presupostos de anos anteriores resulta que a evolución non dá como resultado unha traxectoria elástica, cunha elasticidade dos ingresos e das fontes de financiamento público, senón que dá un diagnóstico de cerebro plano.
Non sei se é porque lle pasaron unha serra en sentido horizontal, porque lle deron cun machado posto do revés na cabeza e lles quedou o cerebro plano -digo ós presupostos ou ós fondos de financiamento- ou se é porque é plano o cerebro de quen inventou o modelo de financiamento das comunidades autónomas actualmente vixente, a LOFCA, a súa aplicación e todo o demais cerello.
Eu recordo que o meu fillo máis vello, que é moi serio, moi mesurado e moi sentencioso, cando foi face-la mili, que lle tocou alá en Ferradal, na provincia de León -eu nunca incidín de xeito activo ideoloxicamente nos meus fillos, nunca me dediquei a conformalos ideoloxicamente-, no primeiro permiso que tivo, cando chegou -funo recoller á estación de ferrocarril de Pontevedra-, xa no coche, vestido de turuta, ós cinco minutos de andarmos ía en silencio e dixo supetamente: “pai, España non existe e o exército español é” -con perdón- “unha carallada”.
Ben, pois iso é aplicable ó estado actual do sistema de financiamento do Estado das autonomías, ó modelo de financiamento e á LOFCA, é exactamente iso que dixo o meu fillo, que é moi sentencioso, comedido e que non é militante do Bloque.
Abonda ir face-la mili por aí adiante para darse conta da realidade das cousas.
Iso pasounos a moitos.
Así un xa non sabe, señor Díaz, se o que pasa é que aquí volvemos reproduci-la situación, tan frecuentemente reiterada nesta Cámara, do frontón ou do que chamaban a literatura dos ecos -pero aquí non é literatura-, ou se é que, efectivamente, do que se trata é de aplica-los mesmos criterios que se aplican na concepción da táctica política do Partido Popular, é dicir, os criterios, efectivamente, clientelistas ós que vostede se refería.
Eu diría que eles producen narcótico -no sentido ideolóxico-propagandístico-, repárteno gratis a esgalla por aí adiante, logo a xente, narcotizada, vótaos, e eles invocan o apoio da soberanía popular.
Máis ou menos algo disto é o que está acontecendo, e isto, naturalmente, dá como resultado unha actitude de -xa non digo prepotencia- soberbia do poder, non só á hora de elabora-los presupostos, senón a estructura orgánica do Goberno, e, polo tanto, das seccións do presuposto, que desconxuntan absolutamente e que esgazan o que podería ter de coherencia interna un presuposto, xa non digo por programas ou por funcións, senón un presuposto, cando menos, por seccións.
Eu quería tamén, en apoio argumental do noso voto favorable á súa emenda á totalidade de devolución, facer constar que, ademais, dáme a impresión de que este Goberno non sabe o que vai pasar na Comunidade Económica Europea.
Houbo unhas palabras que a min me deixaron absolutamente atónito, cando se nos dixo aquí que o panorama da Comunidade Económica Europea era que as industrias avanzadas, de tecnoloxía punta, etc, íanse concentrar no norte e as industrias intensivas en forza de traballo, para entendernos, no sur.
Pois no sur galego nin o un nin o outro, e iso bótase de ver de momento.
Xa me dirá vostede, señor Orza -permítame esa alusión só incidental a vostede nesta rolda- que censo, relatorio de empresas, industrias intensivas en forza de traballo, se están establecendo neste país, como non sexan chiringuitos, barras americanas, Donuts, Macdonald´s e areas centrais, porque agora resulta que, cando se fala de certas áreas non se acentúa no “a” e lemos como area.
Eu penso en galego e cando vexo área sen acento penso que é area, non área.
Pásame ó revés do que me pasaba co mapa de estradas hai vinte anos, cando aparecía Puenteáreas, acentuado, claro, porque como o alcalde aquel, Castro que aínda seica anda por aí, empeñábase en mante-lo de Puente, os que facían no ámbito estatal o mapa de estradas ó ler “Puente” entendían que areas non podía ser areas, que non significaba nada para eles, tiña que ser áreas, e metíanlle o acento.
Aquí é ó revés, ás áreas comerciais non lle poñen o acento e eu coñezo a moitos paisanos que len area central e entón hai, arealonga, areamilla, areabrava e area central.
Estas son as cousas que vemos nós aquí e, ademais, non é ese o panorama nin o diagnóstico que están a facer hoxe na Comunidade Europea os propios expertos e asesores da Comunidade, o panorama que se está a deseñar é moi outro.
Un dos homes con máis experiencia e máis prestixio na burocracia especializada das institucións comunitarias europeas en agricultura, Angelos Angelidis, dicíame a min persoalmente, aínda hai dúas semanas, e ademais explicáballo ós meus compañeiros nun desprazamento que tivemos hai pouco a Estrasburgo, como simplemente a fase aberta en 1992 da reforma da PAC ía ter unha incidencia nos países da Comunidade que equivalía a deixar fóra de uso agrícola o equivalente ó total da superficie agrícola útil de Portugal, vinte millóns de hectáreas -nós somos un país de 3 millóns de hectáreas de superficie-, e que contando a incidencia do GATT iso podería multiplicarse por dous.
Isto está dito por expertos ou está posto por escrito en estudios, como, por exemplo, respecto da flota pesqueira, señor flamantemente, recentemente, novo conselleiro de Pesca.
Deséxolle sorte, sei que é vostede un home de boa vontade, pero o inferno está cheo de boas intencións.
Eu asistín a un espectáculo absolutamente inaudito, ver como presentaban expertos da Comunidade, na Subcomisión de Pesca, e en presencia dos membros da Comisión de Agricultura, -porque fíxese que nós seguimos na situación de que un país como Galicia se atopa con que na Comunidade Europea teñen mentalidade de secano igual que en Madrid, non existe unha Comisión de Pesca, existe unha Comisión de Agricultura e, dentro dela, unha Subcomisión de Pesca como unha Dirección Xeral a nivel de Executivo- un estudio sobre a situación actual e perspectivas da política pesqueira, da flota pesqueira, etc, moi a fondo, moi rigorosamente feito e, de súpeto, dicían que sobraba, que había un exceso de capacidade, do 40% da flota pesqueira da Comunidade.
Cando lles preguntei cales eran as bases científico-biolóxicas e científico-económicas dese cálculo, a resposta foi rotunda e tallante: “iso non é un resultado do estudio, iso é unha premisa do estudio establecida pola Comisión de Agricultura”.
Criterios políticos a priori.
Polo tanto, señores do Goberno, para nós nin industrias intensivas en tecnoloxía punta do norte, nin actividades intensivas en forma de traballo agrario, pesqueiro e industrial do sur, a nós tócanos isto que no propio preámbulo -parece ser- está xa visto ou entrevisto.
Entón non entendo para nada a argumentación que aquí se fai a favor dos presupostos.
“As restriccións do Tratado de Maastricht, a uniformidade das grandes políticas e a súa xestación en centros cada vez máis arredados, é dicir” -isto si que é unha barbaridade, porque non é: é dicir-, “a internacionalización da economía en suma” -a internacionalización da economía non é equivalente a iso, ese é un dos elementos que agravan ou aumentan o grao da internacionalización da economía, pero a internacionalización da economía non é o Tratado de Maastricht, non é a uniformidade das grandes políticas nin a xestación dos centros cada vez máis arredados, pero en fin- “restrinxen os graos de liberdade para as políticas de demanda, debendo apelar, cada vez máis, á capacidade creativa dos espacios económicos”.
Eu é a primeira vez que escoito que un espacio, é dicir, un territorio, por moi económico que sexa, poida ser creativo; serán as xentes que habitan os espacios económicos, será este país, esta sociedade.
Pois claro, se restrinxen os graos de liberdade para as políticas de demanda, ¿por que non os restrinxen para as de oferta?
¿Anda por aí arriba alguén que me poida explicar isto que non se me explica aquí nin nos presupostos?
¿Que pasa coas políticas de oferta? E se acaso resulta que o que restrinxe é o grao de liberdade para as políticas de demanda, supoño que será de estímulo-reactivación da demanda global, e non para as da oferta ¿como se elaborou uns presupostos que precisamente fan deixación absoluta dos máis elementais resortes de estímulo-oferta, é dicir, do aparello productivo?
¿como? ¿ou é que somos tontos todos e non sabemos ler?
Nos presupostos -e remato-, señor Díaz, ten toda a razón cando emenda á totalidade algo que di: “Os presupostos xerais da Xunta para o ano 1994 son unha resposta” -eu puxen aquí, unha resposta entrecortada, porque verá vostede- “limitada, sen dúbida, dada a austeridade financeira na que se producen, pero resposta á fin na boa dirección” -no bo camiño- “dos tres ámbitos nos que é posible unha política propia.
Dunha banda, cara á equilibrada prestación dos servicios sociais; doutra, cara á debida atención ós grandes programas infraestructurais que eleven a competitividade do noso territorio” -o territorio é o que ten que ser competitivo.
O territorio galego é competitivo de sempre pola avantaxe da situación; estamos no fuciño do Atlántico e non nos valeu de nada, entre outras cousas polos poderes políticos que sempre camparon polos seus respectos dentro e fóra dos lindes do Padornelo, ó leste, e Irlanda, ó norte, mar por medio, como din na Mariña de Lugo-; “e, finalmente, profundar nun cambio cualitativo no xeito de facer promoción económica”. ¡Precioso! Debe ser ese xeito de facer promoción económica novo o que dá lugar a que vostede e mais eu, en nome dos nosos respectivos grupos, teñamos que insistir na devolución deste enxendro.
A ver se son capaces de parir -perdón, agora parece que xa non se pode dici-la palabra parir neste Parlamento- algunha cousa máis dotada de, se non coherencia, consistencia externa, interna, intrínseca, apodíctica, surrealista, transcendental, abstracta, concreta, o que queiran, algo que sexa merecente de levalo nome duns presupostos xerais para a vehiculización dunha política económica e social que faga cambiar de rumbo a traxectoria que segue, no que depende do poder autonómico, a economía da sociedade deste país na actualidade.
Máis nada e moitas gracias.
Isto dos quince minutos non sei se é gracias a que parou o reloxo o señor presidente.

[4;17 de febreiro de 1994;O señor PRESIDENTE]
 Xa son os quince minutos do señor Díaz.

[4;17 de febreiro de 1994;O señor BEIRAS TORRADO]
 Pois moitas gracias.

[4;17 de febreiro de 1994;O señor PRESIDENTE]
 Ten a palabra o señor Díaz e Díaz.

[4;17 de febreiro de 1994;O señor DÍAZ E DÍAZ]
 Señor presidente, señorías.
Nós tamén, señor Beiras, imos apoia-la emenda do BNG. Vostede coma min sabe que temos diferencias tácticas, estratéxicas e ideolóxicas co BNG, pero neste caso o BNG coincide con nós e nós con el na crítica á dilapidación e tamén no abandono que neste presuposto hai do sector productivo galego.
Dicimos que hai dilapidación, e coincidimos co BNG, porque desde hai tempo o gasto en vehículos, asesores, altos cargos, funcionarios, propaganda e persoal dispárase.
Dispárase o gasto en vehículos oficiais para todo, e se quere despois aclaro o que é para todo; en asesores de todo tipo, deputados, alcaldes, instruídos e menos instruídos; en altos cargos tamén para todo, e podo explicalo; en fundacións para todo, con abundantes fondos públicos para a xestión privada; en propaganda para vende-lo que se fai e o que non se fai; e en persoal, máis persoal, para darlles unha mesma función, porque ó señor conselleiro da Presidencia se lle foi a man e se lle duplicaron as prazas, e por iso non lle saen as contas á hora de face-lo presuposto, e busca xustificacións de incrementos nunha Consellería que non ten a culpa, como é a Consellería de Educación, precisamente.
E claro, señor Beiras, se se dilapidan os cartos non pode haber cartos para investimentos, para financiar investimentos productivos.
E así temos que baixan os investimentos en termos absolutos con respecto ó ano anterior, e baixan os investimentos e as transferencias de capital en termos reais, e os números cantan, señor conselleiro.
E non nos vale que nos veña coa trécola de falarnos de presuposto -digamos- final ou liquidado, non é iso.
Falamos do presuposto do ano 1994 e do do ano 1993. O resto dos axustes que veñen despois teñen moito que ver, non co presuposto, senón co trasfondo que hai no equipo de forzas deste Goberno, no que uns soben e outros baixan; pero iso é outro cantar do que poderiamos falar se estivese aquí o señor Fraga.
E os investimentos, señor conselleiro, baixarían aínda máis se, como o señor Beiras sabe, sacasemos de investimentos o capítulo 680, que son investimentos inmateriais e que non teñen nada que ver co investimento, senón que debería ser capítulo II. E aínda baixarían máis, e aí habería unha vía de aforro, se sacasemos tamén o 640, que é dilapidación de diñeiro público entre compadres, ou sexa, son as asistencias técnicas.
Mentres o persoal non ten nada que facer por falta de dirección, contratamos asistencias técnicas a compadres; e falamos diso tamén se quere.
E claro, señor Beiras, no endebedamento non hai acordo, ¡como vai haber acordo! Nós, coma vostedes, non estamos en contra do endebedamento, pero con tino, non hipotecando o futuro.
E non me veña vostede con ratios, cadaquén ten que endebedarse en función das súas circunstancias.
Eu posiblemente podo endebedarme menos ca vostede, non o sei, cada un en función das súas circunstancias.
O límite non é a relación externa, é internamente.
E este ano estamos vendo que o endebedamento é para pagar fundamentalmente o endebedamento pasado, e non veña vostede con que podemos máis porque non é así.
E do ano 1997, a cifra, a proxección é de 108.000 millóns de pesetas. ¿Iso que é? ¿iso é unha hipoteca ou é outra cousa? A proxección, de seguir así, para o ano 1997 dá 108.000 millóns de pesetas, e a ver se é unha hipoteca ou non é unha hipoteca todo iso.
Mire, nós non queremos chegar a te-lo problema que ten o Estado hoxe, non queremos ese modelo e, en consecuencia, dicímoslle: a tempo, intente vostede arranxar ese problema.
Nós non queremos emitir débeda para pagar débeda, nós queremos que se planifique ben, e vostede ten unha gran habilidade para planificar algunha cuestión cando hai que encadea-la débeda para ir diferindo pagos.
Pero ás veces tráelle algún problema estraño, como por exemplo que no ano 1992 -que é a única liquidación que teño, a máis recente, porque da do ano 1993 non nos deron datosocorre que entre as obrigacións recoñecidas e os pagos realizados hai un diferencial de 63.000 millóns de pesetas; iso quere dicir que hai problemas de Tesourería e que hai moitas empresas que están cobrando tarde e mal.
E as empresas recoñéceno, vostedes non.
Pero eses desfasamentos que vostedes teñen acábanos pagando outros.
E inclusive se dan casos en que se cobran ou se presupostan para o ano seguinte obras rematadas xa.
No día de antonte en Monforte de Lemos comprobei que había dous investimentos moi curiosos que eran dúas obras xa rematadas presupostadas este ano. ¿Que pasou nese presuposto? O constructor que executa a obra no ano 1992 ou en 1993 e se lle presuposta o pago no ano 1994, ¿que se lle está pagando? Porque o presuposto vai no ano 1994 e a obra execútase en 1993, ¿que se está pagando aí? ¿Que trampas están vostedes facendo nese tipo de contratacións? ¿Que hai detrás de todo iso? É que ás veces as cousas ben feitas sairían moito máis baratas.
E no tema dos sectores productivos hai unha cuestión.
Eu recoñézolle, señor conselleiro, que son unha boa idea os programas A e B, unha boa idea, pero non ten fondos nin hai poder político; 8.000 millóns de pesetas non son nada nestes momentos de crise, non son nada, e non hai poder político para materializalos.
E vostede tivo que vestir esa idea cunha Comisión para a ver se así coaba, porque se non nin o señor conselleiro de Agricultura nin o de Industria nin outros conselleiros lle consentían levar adiante esa idea. E para iso, para poder materializalo tivo que ceder e entrar nunha Comisión delegada na que de aí non vai saír máis nada ca repartos clientelares, unha comisión que vai repartir en función de poder político e de compromisos, pero non en función dos problemas deste país; e iso sábeo vostede ben.
Non vai primar nesa comisión, coma sempre, a racionalidade económica, van prima-los intereses políticos, e a vostede aí téñeno porque é o técnico que bendice as operacións dos políticos con intereses territoriais.
E falaba o outro día -señor Beiras, vostede acórdase- o señor Fraga de que os catro anos pasados eran de infraestructuras e estes eran de estructuras. ¿Onde están os cambios estructurais? ¿Onde están os cambios que mobilicen os atrancos estructurais que ten este país? ¿onde están, señor conselleiro? ¿Onde están as medidas que van contribuír ó desenvolvemento deste país? ¿onde están?
Vostede coma min sabe, señor conselleiro, porque é unha persoa informada, que estamos nunha situación de crise e tamén de atraso, e que esta crise non é unha crise máis, é unha crise de modelo.
E nestes momentos, cunha crise coma a que temos é importante arriscarse, dar un paso adiante, porque nestes momentos é cando se poden dar saltos cualitativos, saltos importantes.
Pero para iso hai que ter dúas cousas claras: onde se quere ir e, en segundo lugar, poñe-los medios para poder ir.
Pero vostedes xogan a conservadores e vannos levar a todos a ser un país subsidiado pola Comunidade Económica Europea, e ese é un futuro que non deberan querer vostedes, incluso por egoísmo, nin para si nin para os seus fillos.
Van deixar este país coma un país subsidiado porque non se atreven en momentos claves a apostar polo futuro, entre outras cousas porque moitos de vostedes o seu futuro téñeno ben amañado.
Máis nada e moitas gracias.
(Ocupa a Presidencia o señor vicepresidente primeiro, García Leira).

[4;17 de febreiro de 1994;O señor PRESIDENTE (García Leira)]
 Moitas gracias, señor Díaz.
Rolda de Portavoces.
Ten a palabra o señor Egerique Martínez polo Grupo Parlamentario Popular.

[4;17 de febreiro de 1994;O señor EGERIQUE MARTÍNEZ]
 Señor presidente, señoras e señores deputados, esta mañá o señor conselleiro de Economía penso que contestou adecuadamente os diversos temas presentados polos portavoces dos grupos da oposición respecto, tanto dos textos das súas emendas á totalidade, coma dos criterios mantidos nas súas intervencións.
E a actuación deste portavoz vai estar referida a contestar determinados temas presentados por eses grupos e a posiciona-lo grupo respecto da Lei de presupostos.
Señor Beiras, xa hai anos que vostede e mais eu somos portavoces no tema presupostario, e realmente, tanto pola mañá coma agora pola tarde, teño a impresión de que este foi o ano que menos falou de presupostos; falou doutras cousas, tamén de presupostos, pero foi o ano no que a súa intervención estivo quizá menos centrada estrictamente no tema presupostario.
Falou da reforma do Regulamento, das relacións da Administración autonómica co Goberno central, de pompas fúnebres e de lazaretos, e todo iso ben adobado podía constituí-lo argumento dunha novela que, etiquetada baixo o lema de best-seller, podía ter saída no mercado; pero de presupostos realmente falou pouco.
Mire, señor Beiras, a reforma do Regulamento o que fixo foi racionalizar este debate.
Se a vostede lle parece pouco debate que comparezan tódolos conselleiros en Comisión, que haxa este debate de totalidade, que haxa unha ponencia, unha comisión e posteriormente outro debate no que o obxecto do mesmo é o estudio da lei e de tódalas seccións unha por unha, realmente creo que non hai motivos para que diga que se lle furta un debate á oposición e que a oposición non pode neses trámites parlamentarios explicar, tódolos seus criterios.
E iso de terlle medo ó Goberno ou ós portavoces do Grupo Popular, nada; os conselleiros compareceron e os portavoces actuamos con maior ou menor fortuna, pero desde logo non con medo ós portavoces da oposición.
En canto ás relacións co Goberno central, pois mire vostede, de mendigar tampouco nada.
Hai dúas formas de ter relacións: relacións violentas ou relacións esixentes pero cordiais, e niso estamos.
Aquí non se mendiga nada, e Galicia non terá nin menos sistemas de financiamento nin menos competencias ca calquera outra Comunidade histórica.
Eu lembraríalle que, falando de acordos ou de boas relacións, pense o que ten na casa e nas relacións que o seu grupo, o seu partido mantén con outras forzas políticas en diversos concellos desta Comunidade.
Outros temas que tocou afectan a cuestións persoais e familiares que creo que por respecto a uns e a outros e por ser temas que non lle concernen a este Parlamento debemos de silenciar.
Falaremos despois de se hai ou non política económica e de se o presuposto se adapta ou non ó Plan económico e social.
O señor Díaz tamén falou de moitas cousas, empezou perdendo moito peso, perdemos peso en todo, pero normalmente, señor Díaz, eu creo que hai temas nos que non perdemos peso.
E se vostede analiza o que pode se-lo PIB do ano 1993 e analiza a renda rexional e a renda familiar dispoñible por habitante en relación coa Comunidade verá que aí non perdemos peso, aí non hai dieta de adelgazamento, senón que polo contrario parece que engordamos un pouquiño.
Tamén sacou un argumento de que cada familia contribúe ó presuposto con un millón duascentas mil pesetas.
Eu non entendo ben ese tema, señor Díaz, penso que vostede dividiría o importe do presuposto polo número de familias en Galicia; ben, pois iso non será o que dá, será en todo caso o que lle corresponde, pero non o que dá cada familia.
Non é válida, en absoluto, señor Díaz, esa argumentación, e non cree expectativas para as familias sobre a base dunha falacia que realmente non ten por onde suxeitarse.
Na súa primeira intervención e nesta posterior insiste en repartos clientelistas de subvencións, en designación de concellos e nunha serie de xuícios de valor nos que non é este nin o tema nin o momento importante ou fundamental para debatelos.
Pero eu, señor Díaz, podo asegurarlle que son contrario a dicir: se eu o fago mal, consólame porque outros o fixeron peor; non quero utilizar ese argumento.
Pero cando alguén me fala de subvencións clientelistas ou de repartos a concellos podo asegurarlle que, sen ter unha gran memoria, teño unha fotografía do reparto do fondo de cooperación municipal, feito en setembro de 1989, do que si que lle vou pasar unha fotocopia para que vexa o que é a designación a concellos.
Eu, por relacións persoais e por relacións políticas, teño contacto con algún concello non gobernado polo Partido Popular na miña provincia, como pode ser Vilagarcía ou Redondela; pregúntelles vostede a eses alcaldes se realmente están descontentos co trato que reciben da Xunta de Galicia.
Nesta segunda intervención da rolda de posicionamento das emendas coinciden os dous portavoces, o señor Beiras e o señor Díaz, en poñerse de acordo no non; vostedes póñense de acordo para dicir: non ós presupostos.
Eu estou convencido de que se a unha comisión mixta BNG-PSOE lle desémo-la cifra de ingresos e tivesen que repartila, tiñan máis problemas para repartila ca problemas teñen para acepta-los presupostos que agora presentamos.
Agora, se se poñen de acordo no non, é problema de vostedes.
Eu quixera centra-la miña intervención en catro aspectos que xa foron en gran parte tratados polo conselleiro de Economía, pero quixera fixarme neles: a política económica; gastos correntes, investimentos inmateriais, dilapidación, etc.; desequilibrios interterritoriais; e prioridades do gasto.
A crítica máis recorrente e, ó meu modo de ver, a máis grave que se lles fai ós presupostos é que os mesmos non responden a unha política económica do Goberno galego, que hai unha carencia de política económica.
E, como portavoz do Grupo Popular, eu teño que manifestar que non estou en absoluto de acordo coa dita afirmación, porque non é certa.
Eu estou convencido de que se estes presupostos fosen elaborados por un dos grupos da oposición terían unha política económica distinta, pero que sexa distinta non quere dicir que non a teñan.
Miren, a finais do ano 1992 este Parlamento, cos votos do Grupo Popular, aprobou o Plan económico e social no cal se establecían para o período 1993-1996 a consecución dunha serie de obxectivos prioritarios.
Esta mañá o conselleiro de Economía manifestou certas discrepancias en canto ás contías que, respecto dese plan, poden te-los presupostos deste ano polas circunstancias económicas que variaron.
Pero nese plan, no que se recollía un modelo de desenvolvemento e un plan económico, había seis obxectivos fundamentais.
A comparación da porcentaxe que se prevé neses obxectivos, que están aí e que tratan de acadarse, e a porcentaxe que inviste o Goberno galego a través dos presupostos neses seis obxectivos fundamentais, poden determinar se se segue ou non un plan económico determinado.
Así temos como obxectivos fundamentais os seguintes: 1.- accesibilidade e mobilidade para as empresas: Plan económico e social, 26%, presupostos do ano 1994, 26,1; 2. -recuperación e preservación do medio ambiente: PES, 8,1, presupostos, 8%; 3.- mellora dos equipamentos sociais e promoción cidadá: 20,8 no PES, 20,7 nos presupostos; 4.- innovación, cambio tecnolóxico e desenvolvemento empresarial:
29,3 no PES, 29,5 nos presupostos; 5.- mellora dos recursos humanos: 11,9, 12,2; 6.- modernización e descentralización administrativa: 3,5, 3,6. É dicir, que o presuposto adáptase a eses obxectivos finais previstos polo plan.
Pero como ese plan en si mesmo establecía uns criterios de flexibilidade, establécese este ano un plan intersectorial de competitividade con creación de dous novos programas, o 731 A, de mellora da competitividade en grupos de interese galego, e o B, en apoio e investimento estratéxico, que demostran como o Goberno galego adapta a conxuntura económica ós obxectivos previstos nese plan.
Un tema recorrente tamén dos presupostos é habitualmente o tema dos desequilibrios interterritoriais.
Aquí, no plano da corrección destes desequilibrios, estase a facer un importante traballo, un importante labor.
Habitualmente, cando se critican eses desequilibrios este portavoz, coma noutras ocasións, responde a esas críticas co investimento per cápita que había en cada provincia galega.
É posible que ese non sexa un argumento definitivo comparado en cada momento e en cada presuposto.
Pero se en vez de facelo por presuposto comparamos ese investimento per cápita por anos, unha comparación homoxénea, si podemos ter unha idea de se se está ou non a realizar un esforzo nese tema.
Mire, hai cinco ou seis anos a provincia da Coruña fundamentalmente, a de Pontevedra despois, tiña un investimento per cápita da orde de 50.000 pts, mentres que Lugo e Ourense non chegaban ás 10.000. Hoxe, nos presupostos de 1994, a Coruña ten 95.513, Lugo, 47.424, Ourense, 41,535 e Pontevedra, 27.723. É dicir, que houbo unha inversión absoluta, un cambio total nese tema con comparacións de carácter homoxéneo.
E o feito de que hoxe, por exemplo, no eido sanitario sexa Ourense a provincia galega que teña unha maior relación de número de camas por habitantes quere dicir que aí houbo, concretamente nese tema, un esforzo importante de corrección de desequilibrios.
Outro dos temas sacrificado foi a falta de prioridades no presuposto que estamos a tratar.
Pois ben, entende este portavoz que entre as características dos presupostos que agora debatemos, a selectividade e a prioridade dos investimentos é un dos seus principais argumentos.
Trátase neles de garanti-la mellor aplicación de recursos financeiros a través de dúas cuestións fundamentais: primeiro, creación de infraestructuras físicas e, segundo, facer políticas de apoio ós sectores productivos; pero hai unha limitación para as infraestructuras físicas, que sexan de tal natureza que non xeren gasto corrente para anos sucesivos, sen que por iso se poñan en perigo as prestacións sociais básicas.
A creación de infraestructuras físicas demóstrana os máis de 60.000 millóns de pesetas que ten a Consellería de Política Territorial, Obras Públicas e Vivenda; os 14.746 millóns que ten para accións centradas no sector primario tanto Agricultura coma Pesca; e case 16.000 millóns que ten asignados Industria para investimentos reais e transferencias de capital, dedicados en parte a completa-la mellora enerxética e os plans de electrificación e comunicacións co medio rural.
A política de apoio a sectores productivos é unha política que trata de selecciona-lo gasto de forma que se apoien especificamente eses sectores productivos.
Aí hai unha partida importante en economía, industria agricultura e pesca, e trata de conseguirse a través de dous instrumentos financeiros fundamentais: por unha parte, o Plan intersectorial de competitividade, do cal xa falei anteriormente, Programa 731A, 731B; e a través do IGAPE, que xogará un papel decisivo na modernización e na consolidación de novas empresas a través dos seus programas.
Quero referirme tamén ó tema dos gastos correntes, os gastos suntuarios, dilapidación, etc, anque sexa con brevidade.
Creo que xa o conselleiro esta mañá formulou o problema técnico ou teórico de se os gastos correntes non son bos inicialmente, se o son os de capital e se unha porcentaxe elevada de gastos correntes é motivo suficiente para que poida ser rexeitado digamos- un presuposto.
Cando eses gastos correntes, eses gastos de investimentos inmateriais están destinados a investimentos en sanidade e educación, que absorven a maior parte de tódolos presupostos, non só do noso, penso que o concepto clásico de gasto corrente e gasto de capital empeza a quebra.
Non dependerá o nivel dun país da situación sanitaria e da súa situación educativa.
Cando se fan campañas de prevención de incendios forestais, de desenvolvemento da política linguística, de prevención de enfermidades, de formación e capacitación en xeral ¿non estaremos formando un capital humano fundamental para o desenvolvemento da nosa Comunidade? Creo que nese sentido o concepto de dilapidación que as súas señorías manifestaron en intervencións anteriores non ten -digamos- sentido da maneira na que foi exposto.
Finalmente, quero dicir que o Grupo Popular entende que estes presupostos son uns presupostos axeitados á situación económica xeral na que nos atopamos, nos que prima a contención do gasto corrente e a selectividade dos investimentos, e todo iso dentro dun marco xeral de política económica deseñada polo propio Goberno galego.
Por iso, o Grupo Popular vai apoia-lo proxecto de lei e rexeita-las emendas presentadas para a súa devolución.
Gracias, señor presidente.
(Ocupa a Presidencia o seu titular).

[4;17 de febreiro de 1994;O señor PRESIDENTE]
 Gracias, señor Egerique.
Entramos, entón, na rolda de réplica co peche, seguidamente, do señor conselleiro.
Ten a palabra o señor Beiras Torrado.

[4;17 de febreiro de 1994;O señor BEIRAS TORRADO]
 Xa que pasamos da fase das espadas á de florete, pois estarei mellor en blusa, que me dá máis axilidade.
Señor presidente, señorías, non rían, que é unha blusa do século XIX. Ben, non é do século XIX, é coma as do século XIX. Eu son moi decadente. Dicían os da xeración Nós aquilo de “nós somos románticos e apocalípticos”, e sempre se nos chamou apocalípticos ós do Bloque, con razón, claro.
Esas personalidades da historia deste país que vostedes invocan agora en falso eran así.
Pero non me conte o tempo, porque isto é unha digresión, señor presidente, un exordio.
Señor Egerique, di vostede que o señor Beiras foi este o ano que menos falou dos presupostos, pois vostede tampouco falou moito ¡eh!.
E, se non, iremos ó Diario de Sesións.
Di vostede que se falei da reforma do Regulamento iso o que fixo foi racionalizar este debate.
Exactamente, devolveulles ós conselleiros a súa condición de mudos, ou, se cadra, con dous días de retraso, a condición de comparsas, claro.
Se non se ten un debate por seccións, ¿como pode dicir vostede, señor Egerique, que é unha persoa seria, que iso é unha racionalización do debate dos presupostos? ¡Pero se imos, xa coa présa, rematar hoxe e nin sequera, ó mellor, me deixan chegar ó concerto! Isto é coma se fose medio pleno ordinario. ¿É iso un debate de presupostos?
Pero, señor Egerique, o que eu non entendo é por que teiman vostedes en defender a machamartelo, ademais, os criterios que estableceu o poder central do Estado para o financiamento da Comunidade Autónoma de Galicia no modelo da LOFCA, na súa interpretación e desenvolvemento e no actual modelo de financiamento das comunidades do Estado.
Non o entendo.
Saen vostedes aquí a defender que deben gastar en tal cousa en vez de en tal outra, pero cando falamos do sistema de ingresos, que vostede defendan o poder central do Estado, non o entendo. ¿Non son vostedes o PPdG?, ¿ou son vostedes o PP do topus uranos?.
Falaba encomiasticamente o señor Orza das tácticas fenicias de negociación.
Practícaas o señor Pujol moi ben co seu poder autonómico e coa súa minoría catalana nas Cortes como elemento de presión.
Señor Orza, señor Egerique, ¿que fai o señor Fraga co seu grupo galego de deputados e senadores nas Cortes dentro das ringleiras do PP?, ¿fai o que fai o señor Pujol, os fenicios?, ¿quen manda -en termos de mando, que vostedes entenden moi ben- nos intereses políticos de Galicia o señor Fraga ou o señor Aznar?, ¿quen?, ¿ou se cadra un terceiro? Non falaron vostedes do grupo de deputados e deputadas, senadores e senadoras galegos do PP, e vén vostede falar das técnicas fenicias. ¿Pero vostede cre que o señor Pujol podería tira-las talladas que tira se non tivese un lobby de presión, un grupo político de presión, non só coa maneira en que exerce a autonomía do poder autonómico, senón coa minoría catalana nas Cortes do Estado? ¿Que fan os deputados de vostedes nas Cortes do Estado? O señor Fraga non está.
Váianllo contar, a ver se me contesta algún día, aínda que sexa a través dos xornais, como adoita facer tódalas cousas.
Aquí non fala, fala pola prensa cando el a controla, e cando non a controla tamén fala, porque os da prensa tamén lle dan cancha, como é lóxico; ó fin e ó cabo é mellor que fale, así escóitanse mellor as barbaridades que di tódolos días.
Di o señor Orza: “Señor Beiras, o seu modelo é de confrontación centro periferia.” Señor Orza, vostede esta mañá acaba de falar de dependencia, e a teoría da dependencia é mesmamente a achega latinoamericana da escola da cepal á teoría do modelo do centro periferia.
A ver se se aclara. ¿Ou é que vostede utiliza as palabras sen saber cales son os seus contidos semánticos, ou sexa, o seu significado? ¿Vostede pensa que pode vir aquí falar de dependencias reiteradamente e logo dicir que eu estou non sei se en Babia, porque falo dun modelo ou aplico un modelo de confontación centro periferia? Pois a dependencia éche o mesmo, a non ser que non saiba vostede o que significa dependencia na teoría económica.da que falaban Sunkel, Prebisch, Aníbal Pinto, etc, ¿quere que siga?
Sábeo vostede moi ben. ¡E logo dí que falo ex catedra! Eu falo sabendo o que significan as palabras que emprego.
Pois, naturalmente, que é un modelo de confrontación centro periferia, e se non imos dados. ¿Ou pensa vostede que con dicir aquí que por moito que acepte determinadas solucións das negociacións nas que está, prexudiciais para nós, para este país, que vostede non renuncia a reclama-la autonomía financeira, etc?, ¿de que vale que o diga aquí?, ¿que di vostede? ¿que fai vostede cando senta en Madrid na Comisión correspondente? Alí é onde hai que face-las cousas.
Non se trata de saca-las armas, non se trata de disparar, trátase de saber que estamos nunha confrontación.
Trátase de que, unha de dúas, ou vostedes saben perfectamente que esta autonomía non ten os recursos financeiros que necesita un país subdesenvolvido, mediante unha discriminación positiva, unha redistribución positiva dos fondos, tanto estructurais europeos, dentro do eido da Comunidade, coma dos fondos estatais, non só os FCI, senón os fondos cos que se presupostan, cos que se dotan os presupostos das comunidades autónomas, ou se non, se non saben iso é porque, efectivamente, hai unha colisión de intereses e incluso unha colisión cos intereses que representa o señor Pujol. ¿Ou é que vostede pensa que nós, os do Bloque, porque somos nacionalistas, xa pensamos que iso de Galeuzca “va muy bien” e que o nacionalismo do señor Pujol e o do Bloque poden darse a man e abrazos sen que haxa colisión de intereses?
Claro que a hai.
E xa non lle digo co que son os intereses de todo tipo, non só económicos, senón de enfoque da concepción do Estado, no plano cultural e en todo.
Aínda onte, pola televisión do Estado, no telediario “de la noche”, este señor, que foi o director de Cuadernos para el diálogo nos anos 70, Pedro Altares, entrevistaba a un deputadiño valisoletano que falaba do congreso para “la lengua española” cos latinoamericanos, e dicía que nas variables latinoamericanas había unha serie de elementos do léxico que non se entendían e que había que descifrar polo contexto, pero que aí estaba “la gloria de lo español”. E cando lle preguntaban polo problema da normalización lingüística en Cataluña -pensen vostedes en coordenadas de normalización lingüística en Galicia- dicía: “Pero, parece mentira.
Menos normalización, menos leyes de normalización y más normalidad de los ciudadanos, ya que tienen la ventaja, -los catalanesde tener dos lenguas propias”.
Si, son bífidos, polo visto.
E esa é a mentalidade que existe nas súas ringleiras alí, nas Cortes españolas, nas bancadas onde está “la minoría gallega” de don Manuel Fraga Iribarne.
Se non hai unha confrontación, entón, ¿por que pasa o que pasa, señor Orza?, ¿por que somos parvos?, ¿por que somos ineficientes?, ¿por que non sabemos producir?, ¿por que non temos espírito empresarial?, ¿por que somos pailáns?, ¿por que somos subnormais?, ¿por que está este país así, se non hai confrontación? Será porque somos imbéciles todos; ben, algúns sono, ou polo menos, demóstrano cando están no poder.
Confunden os seus propios intereses cos do seu propio inimigo, co do inimigo deste país.
Eu non son belicoso, pero, en termos obxectivos, na confrontación política, é así.
A vostede non lle dan máis porque hai outras prioridades na concepción estratéxicopolítica do financiamento da política económica a nivel de Estado que nos deixa a nós nunha marca fronteiriza.
É a mesma razón de por que “las vías transeuropeas” nin se asoman sequera ó Padornelo, a mesma razón de por que, en cambio, a vantaxe comparativa esa que é a da situación dos portos- non está sendo obxecto dunha política de portos transoceánicos que avantaxe e que aproveite a vantaxe comparativa que ten cara ó que son os plans europeos para dentro de moi pouco tempo.
Esas mesmas realidades obxectivas -non hai que satanizar nada- son realidades dunha situación dialéctica de confrontación.
Vostedes o que fan é vir aquí como se fosen trapistas, que ademais non o son, porque de cando en vez van a Oseira e por aí, pero logo hai que ve-lo volume de fondos para gastos suntuarios que vostedes teñen nos presupostos. ¡Xa quixeran os trapistas!.
Entón, ¿que é hipocrisía, cinismo?, ¿ou é que, como din por aí, no argot de agora, “nos quiere vender la moto”?
Vou rematando.
Non lle repito xa máis cousas, vostede mesmo deume a razón en case tódalas súas respostas.
Contestou, en moitos casos, co que eu mesmo lle dixera na cuestión de educación, sanidade...
Pero, imos a unha cousa, que iso si que xa é a culminación non sei se do despropósito ou dunha vivencia onírica da realidade que debe ter vostede.
Dixo vostede: “É necesario revisa-lo PES -o Plan económico e social- en canto a escenarios financeiros, non en canto á filosofía” Ou sexa, confesou vostede o que eu denunciei, que é que non se cumpre o PES, na miña primeira intervención.
Hai que revisa-lo PES en canto a escenarios financeiros, non en canto á filosofía, ¡é xenial! Entón, eu pregúntome, ¿e non será que non se cumpre, que non funciona o PES por culpa mesmamente da filosofía na que se apoia?, ¿como ousa vostede cualificar de inviable a miña filosofía -xa falando en termos personais, xa que personaliza en min a do BNG- cando non tivemos ocasión de aplicala a unha política de Goberno, e non sabe vostede se funcinaría ou non, e mentres, en troques, teima manter incólume a súa filosofía cando fai auga xa a súa política e o seu PES que se apoia nesa súa filosofía?, ¿dáse vostede de conta de a que extremo está chegando?

[4;17 de febreiro de 1994;O señor PRESIDENTE]
 Remate, señor deputado.

[4;17 de febreiro de 1994;O señor BEIRAS TORRADO]
 ¿Que pensa, que estamos “puestos aquí por el ayuntamiento” para que vostede desvaríe o que lle dea a gana?
Remato de verdade.
Vostede utiliza o recurso extraordinario, que é a débeda -na práctica común: recurso habitual e ordinario-, porque o destinan a gastos ordinarios.
Se vostede suprime o gasto sunturario -investimentos inmateriais e demais historias- do capítulo VI, acaba por ser inferior á débeda autorizada para emitir este ano.
Esta é a pura realidade, e iso é falar dos presupostos, señor Egerique, non vir aquí cantar panxoliñas, que xa pasou o tempo de nadal e mesmo o entroido.
Máis nada e moitas gracias.

[4;17 de febreiro de 1994;O señor PRESIDENTE]
 Gracias, señor deputado.
Ten a palabra o señor Díaz e Días, don Ceferino.

[4;17 de febreiro de 1994;O señor DÍAZ E DÍAZ]
 Señor presidente, señorías.
Señor conselleiro, o seu discurso desta mañá, ó igual co do señor Egerique, non está nos presupostos, polo menos nos que temos nesta Cámara.
Vostede fala dunha certa racionalidade da que carece o presente presuposto, e por iso o debate con vostedes é un debate bastante difícil, porque falamos de cousas diferentes: nós falamos do presuposto que está aquí e vostedes están falando doutra cousa que non está aquí.
Vou intentar, señor conselleiro, responderlle a algunhas cuestións concretas que presentou hoxe aquí.
¿Como reducir gasto corrente?, preguntou vostede.
Pois, mire, racionalizando xestión, entre outras cousas.
Nesta autonomía temos un modelo administrativo mimético do que hai funcionando no Estado.
Cando se creou a autonomía púidose crear un modelo administrativo ex novo, pero non, copiámo-lo do Estado con tódalas eivas, con tódolos seus problemas e tódolos seus defectos, e hoxe en día temos un modelo coma o do Estado funcionando, pero aínda peor.
Fixeron unha reforma administrativa que serviu para duplicar persoal nun mesmo posto -e sábeno vostedes-; informatizaron, non para funcionar mellor, non para abaratar custos, senón para comprar trebellos, porque parece que queda ben.
E hai que xestionar mellor.
O señor conselleiro da Presidencia podía, entre outras cousas, comprar mellor.
A Xunta de Galicia compra mal, compra máis ca toda a competencia, compra máis caro ca calquera outro comprador.
Podían tamén vostedes reduci-lo absentismo, señor conselleiro da Presidencia.
Poderían tamén vostedes incrementa-la productividade.
Podían reducir gastos en estudios e traballos técnicos que van para os amigos.
Podían reduci-los gastos en asistencia que van ós amigos dos amigos.
E todo iso poderían facelo tamén con amigos, pero amigos funcionarios en horas de servicio, que hai moitos e moi cualificados que o podían facer.
Podían vostedes reduci-la dilapidación. Se fan isto, señor conselleiro, tería vostede máis recursos para investimentos.
Señor conselleiro, ¿por qué algunhas consellerías conxelaron este ano os gastos correntes e outras - e non precisamente Educación- os multiplicaron? ¿por que uns se disciplinaron e outros non? Explíquemo.
¿Cales son as prioridades de vostedes en canto a sectores productivos? ¿Están ó que veñan? ¿Teñen algo previsto respecto diso? ¿Como van facer fronte a esas prioridades se globalmente diminúen os gastos de capital, señor conselleiro? ¿Como se van enfrontar vostedes co problema dos sectores productivos? ¿Que van facer coa comercialización? Vostede, coma min, sabe que un dos problemas graves que ten o sector pesqueiro e o sector agrario é a falla de canles de comercialización que permitan rendibilizar ben estes productos. ¿Que fan niso? ¿A Volta ciclista? A Volta ciclista daba a volta a España moito antes de que o señor Fernández a financiase. ¿Recintos feirais?
¿Onde está algunha iniciativa que pretenda, pola vía asociativa ou pola vía empresarial, crear empresas comercializadoras dos nosos productos? ¿Como pensa vostede que pode haber diversificación de productos agrarios se non hai mercados abertos para eles, se non hai empresas comercializadoras para eses productos?
¿Como pensa vostede arranxar eses problemas?.
Falábame de desequilibrio o señor Egerique.
Mire, a vostede díxenlle que non me contase as pesetas per cápita investidas.
Doullo ó revés, cada ano son maiores os desequilibrios e menor a renda per cápita da Galicia interior respecto da Galicia desenvolvida. É maior a distancia.
O problema non está en territorializar investimentos.
As contas sáenme así. O problema está en que dunha vez por todas teñen vostedes que pensar en que hai que facer algún programa de desenvolvemento específico para a Galicia interior, que está quedando hoxe deshabitada.
Señor Fernández, en moitos lugares que vostede acaba de electrificar xa non quedan veciños, porque cando estaban, había outras condicións productivas.
Non había electricidade.
Hoxe chegou a electricidade pero xa non hai veciños.
Hai ducias, centos, de focos de iluminación pública da Galicia interior que xa aluman non sei a quen, ós veciños non.
Aluman no mes de agosto cando hai xente pero no resto do ano non hai xente.
Esa é a realidade. Na Galicia interior -fíxese- hai residencias da terceira idade.
Pero a solución non son residencias, a solución é o desenvolvemento dos sectores productivos.
Eu prefiro unha fábrica a unha residencia da terceira idade.
Se houbese industrias, se houbese desenvolvemento, non farían falta residencias, porque habería habitantes e familias; non habería vellos abandonados.
Ese é o modelo. Fagan vostedes un modelo de desenvolvemento para esas zonas e non me sigan cuantificando, porque a zona da montaña de Lugo vai se-la privilexiada deste país nos próximos anos porque lle van poñer autovías.
Todas elas van pasar pola montaña de Lugo.
E, por exemplo, a Nacional VI préstalle un gran servicio ás Nogais; as autovías pasarán pero sen parar.
Non favorecerán o acceso alí.
Sen embargo, vaise contabilizar no aspecto presupostario nesa zona.
Con iso non quero dicir que non se fagan as autovías, o que quero dicir é que ese tipo de investimentos non son os que levan ó desenvolvemento desas zonas.
Hai que buscar investimentos adecuados a esas zonas.
Falaba tamén Egerique de xuícios de valor no tema das relacións cos concellos.
Mire vostede: vostedes levan anos sacándolle partido a tres ou catro mil millóns de investimento -quizais moito del equivocado- que pretendía corrixir erros do pasado.
Pero non se pode seguir vivindo do conto, da historia.
Eu poño unha historia máis recente.
En Vigo hai unha área metropolitana -fixeron agora un estudio- e ¿sabe vostede canto é o investimento per cápita nos últimos catro anos do Goberno de Fraga nesta comarca? Son 18.000 ptas per cápita en Vigo; no conxunto da área metropolitana, 25.000. Un concello que ten un alcalde moi voluminoso, moi amigo do señor Cuíña, ten, pola vía dos convenios, un investimento per cápita de 144.000 pesetas. Este concello papou el só en catro anos 2.190 millóns de pesetas. Iso é a metade do plan que lle criticaban ó Goberno tripartito e só para un concello.
Sobre o endebedamento de hoxe, señor conselleiro, diríalle que xa non ten remedio, pero para o futuro pode corrixirse se hai menos dilapidación, menos gasto inútil e se se gasta mellor o gastado.
Ninguén entende neste país por que a Xunta compra máis caro.
Ninguén entende por que a Xunta contrata obras máis caras.
Explicarame vostede o da obra de Monforte e algunha máis e por que a Xunta segue funcionando con convenios que escapan de múltiples controles e non funcionan con máis transparencia.
Abaratariamos tamén custos para a sociedade, quizais non para vostede.
Señor conselleiro, vostede fálame dunha política económica.
A súa política económica céntrase en que de 735 mil millóns de pesetas hai un programa -¡cristo santo!- de 8.000 millóns de pesetas. ¿Vostede pensa que ten credibilidade que de 735 mil millóns de pesetas haxa 8.000 en programas racionais?. Iso é a súa política económica, conseguir iso.
Conseguiu vostede algo moi importante pero moi pequeniño.
É un rato metido no millo.
E se quere aportacións positivas, tamén as hai, señor conselleiro.
Eu diríalle como rebaixar gasto para poder ter para actividades productivas, para poder ter para eses dous programas que aínda son unha incognita -como é unha incognita esa Comisión Delegada-.
Hai que rebaixa-las transferencias e controlalas; unicamente, conceder aquelas que estean xustificadas por razóns económicas e non aquelas xustificadas por cuestións políticas.
Hai que suprimir totalmente as asistencias técnicas.
Sóbralle persoal da Xunta para facelas.
Convenios: só os imprescindibles, e con luz e taquígrafos.
Gastos inmateriais e campañas publicitarias: eliminación; non hai eleccións este ano, pasen delas.
Sociedades anónimas: as menos posibles e control exhaustivo das mesmas.
Optimicen cadros de persoal e sáquenlle rendemento.
Vixíen e reduzan o gasto que poidan facer.
Con isto terían vostedes fondos máis ca suficientes para multiplicar por 3 os 8.000 raquíticos millóns de pesetas que tiñan para facer programas novos que poidan incidir na realidade desde país.
Máis nada e moitas gracias.

[4;17 de febreiro de 1994;O señor PRESIDENTE]
 Gracias, señor Díaz.
Ten a palabra o señor conselleiro de Economía e Facenda.

[4;17 de febreiro de 1994;O señor CONSELLEIRO DE ECONOMíA E FACENDA (Orza Fernández)]
 Señor presidente, señorías, vou intentar axustarme ó tempo tamén e non consumir máis dos dez minutos se é que é posible, aínda que é imposible contestar en dez minutos as intervencións axustadas e cheas de contido dos portavoces da oposición.
Comezando por cousas que ó mellor á mañá non quedaron suficientemente abordadas pola miña banda e que agora foron de novo recordadas polos portavoces da oposición, eu diría que dentro dos obxectivos de control do gasto corrente -que non está dito a modo de exemplo nin para quedar ben, senón coa intención, realmente, de que o gasto corrente se desenvolva dentro do marco que ten asignado- están algunhas cuestións importantes: por unha banda, a prohibición de transferencias dos capítulos VI e VII para gastos correntes; por outra banda, cambia-la vinculación do capítulo II: en vez de ser coma artigo, en moitos casos, vai ser coma concepto; está, sobre todo, a iniciativa de poñer intervención previa nas sociedades e entes públicos coa intención tamén de que nese sector da Administración se manteña a execución das súas actuacións dentro dos marcos que presupostariamente están asignados.
Eu penso que este é un intento serio e posible de dar un paso cara adiante no control do gasto corrente, no control da execución dos presupostos, e non sería razoable non resaltalo.
Por outra parte, señor Díaz, vostede insiste, tanto na intervención da rolda de portavoces coma na intervención que acaba de rematar na tribuna, posicionándose a favor da emenda do BNG, en que se debe de reduci-lo gasto corrente tentando para iso minorar aqueles gastos que están destinados ós gastos inmateriais, coma un instrumento -dise- de reducir en todo caso gastos innecesarios que poden servir para dedicalos a outras actividades, para reducir débeda ou para incrementa-lo gasto de investimento.
Eu penso que é conveniente aquí comezar por dicir, en primeiro lugar, que posiblemente algúns destes gastos, que están situados como gastos inmateriais, poderían estar ó mellor noutro capítulo; poderían estar este ano, no anterior e hai catro ou sete anos.
É unha situación recorrente que se veñan presupostando aí; polo tanto, se isto se minorase hai sete anos, xa non estarían desde entón aquí.
En segundo lugar, habería que ter en conta tamén que, con independencia de que se puidesen ou non presupostar noutro capítulo, a cuestión é se son uns gastos que se deben manter ou se se podería prescindir deles.
Aquí as afirmacións absolutas son sempre, probablemente, innecesarias desde o punto de vista de que na inmensa maioría dos gastos que alí están recollidos -non fai falta máis que botar unha ollada polo miúdo ós mesmos- saltaría de repente un pouco a sorpresa de dicir: ¿que pasa, por exemplo, en educación que dentro deses 9.000 millóns famosos ten 2.000? ¿Que pasa en agricultura, que ten 1.800, ou que pasa en sanidade, que tamén ten 1.200 e pico?
Son as cifras que resaltan como máis significativas.
En primeiro lugar habería que dicir que en educación a maior parte está destinada a normalización lingüística, ó apoio do galego; polo tanto, penso que é unha decisión absolutamente nada dubidosa.
Por outra parte, creo que está dedicado, basicamente, á formación de profesorado.
Unha cuestión que incluso se pide que se incremente en máis dalgunha intervención, en máis dalgunha emenda.
Desde o punto de vista da agricultura, hai 1.800 millóns.
Moi ben, saneamento gandeiro ten 560, se non recordo mal; a I+D en cuestións de agricultura creo que se lle dedican doucentos e pico millóns de pesetas; á previsión de incendios, cento e pico.
Xa temos explicado moito máis dos 1.000 millóns se engadímo-la promoción de productos agrícolas -377 millóns de pesetas-.
Son cuestións bastante razoables.
En sanidade, o programa de drogodependencias explica máis de 800 millóns de pesetas, un programa que, dalgunha maneira, ten o apoio da Comisión parlamentaria correspondente, e á atención especializada dedícanse case outros 300; xa estariamos falando, entón, ou explicando moitos máis de 1.100 millóns, estariamos xa en mil cento e pico.
En defintiva, eu penso que sempre se poden facer aforros, sempre se pode deixar de gastar nunhas cousas e facelo noutras, pero, probablemente, os gastos que se están utilizando son gastos que, en calquera caso, son necesarios e habería que presupostar non importa en que capítulo.
Esa é a cuestión importante.
Desde o punto de vista do endebedamento, di vostede, señor Díaz: “O importante é a débeda que cada un pode ter.” Ben, as ratios facían referencia ós ingresos correntes, obviamente, ós ingresos correntes de cada un.
O meu 6% é unha ratio que xira sobre os meus ingresos correntes, igual có 10% xira sobre os ingresos correntes de calquera outra administración pública.
Polo tanto, está proporcionada coas nosas capacidades e coas nosas posibilidades.
Pero, desde o punto de vista do endebedamento, penso que faría falta aínda facer unha reflexión.
Se non emitisemos, por exemplo, ou utilizasémo-lo 25% da débeda autorizada, ¿que pasaría? Pois pasaría que non quereriamos facer unha serie de cousas e, supoñendo que esa débeda se distribuíse -como esta mañá diciamos- en determinadas porcentaxes, basicamente en educación, por exemplo, se non dispuxesemos dese 25%, aforrariamos nos catro anos 60.000 millóns de pesetas de débeda, pero non fariamos, por exemplo, 800 unidades de básica, que resolven o problema da escolarización adecuada a 33.000 alumnos, probablemente, a unha media de 40 ou 30 e pico alumnos por unidade.
Ó mellor, 40 están previstos, pero igual son 30 ou 25; en calquera caso, son moitos miles de alumnos.
Na COTOP pasaría algo parecido.
Non se levarían a cabo investimentos en estradas.
Se collemos, por exemplo, a rede primaria básica, vemos que non se farían preto de 300 quilómetros de estradas, que é tanto como ir á Coruña e volver cinco veces.
Poderiamos estar sen iso.
Probablemente tamén poderiamos pensar en que sería mellor facer isto agora, porque aforrariamos cartos, pero seguramente non pasaría nin iso, xa que non custa o mesmo facer hoxe os quilómetros de estrada que se facían hai tres, catro ou cinco anos e tampouco custa o mesmo facer hoxe os colexios e as unidades de básicas ou medias ca antes.
En defintiva, eu penso que incluso, desde o punto de vista do custo, non é unha decisión equivocada en absoluto, independentemente das vantaxes que supón mellora-lo o servicio público, feito do que se está xa gozando desde hai tres, catro ou os anos que procedan.
Señor Díaz, gustaríame deixar clara unha cuestión.
Vostede fixo referencia a que había problemas de Tesourería, dixo que se pagaba mal e que iso era consecuencia de que estabamos a recoñecer máis obrigas ca dereitos, etc.
Mire, desde xuño deste ano cara a adiante... (Pronúncianse, desde os escanos, palabras que non se perciben).
Non, pero a referencia que eu teño, por exemplo, é xullo a decembro deste ano, que tardou a Tesourería 16 días como media en pagar tódolos pagamentos dese mes, 11 días no mes de xullo, 18 días no mes de agosto, 17 días no mes de setembro, 12 días no mes de outubro, 16 días no mes de decembro ou de novembro e 10 días no mes de decembro, se aquí non se inclúen as últimas operacións de finais de decembro, como non se inclúen en ningún ano, porque está a operación pechada e son expedientes que se contabilizan nos últimos días de servicio que quedan pendentes para aproba-los primeiros do mes seguinte.
Neste tempo pagáronse case 57.000 millóns e houbo 11.000 expedientes. Esta é unha realidade, é unha media; polo tanto, hai expedientes que están por riba e expedientes que están por debaixo desa media, pero eses son os tempos certos utilizados en pagar, -si, sicada expediente.
Señor Beiras, voulle contestar moi brevemente, porque sería volver de novo sobre as mesmas cuestións desta mañá, pero quixera dicir algo máis, se a Presidencia me concede un minuto ou dous de benevolencia -¿onde metín o papel?
[4;17 de febreiro de 1994;O señor PRESIDENTE]
 Remate, señor conselleiro 
[4;17 de febreiro de 1994;O señor CONSELLEIRO DE ECONOMÍA E FACENDA (Orza Fernández)]
 Si, xa remato, señor presidente.
Teña a benevolencia de concederme dous ou tres minutos.
Imos ver, en canto ó modelo de financiamento, nós temos un modelo de financiamento que é o da Constitución, o do Estatuto e o da LOFCA, e ese modelo baséase en tres ou catro cuestións fundamentais: tributos propios, participación nos ingresos do Estado, tributos cedidos e débeda.
Hai algunha outra figura, pero, basicamente, é iso.
Non prexulga canto de cada un deses instrumentos debe estar utilizado en cada caso, puidera se-lo 90% de tributos propios e tributos cedidos ou puidera ser calquera combinación entre esas posibles.
Ese é o modelo que permite acadar unha moi razoable -probablemente- autonomía financeira, se se quere utilizar e aplicar ben.
Fronte a ese, hai outro modelo, eu non sei cal é, non sei se será o modelo da cota, que conviría saber se é que ten ben botadas as contas.
Eu xa lle dixen que ese é un modelo que non está na Constitución nin no Estatuto, e eu, nese modelo, non estou a pensar nin moito menos.
Iso é importante que quede claro.
Respecto da confrontación, vai de seu que non hai que estar coa cabeza gacha permanentemente.
Nós aceptamos un marco de referencia, xogamos dentro dese marco de referencia e aceptamos que ese marco de referencia nos conceda capacidades de actuar e tamén nos traslade limitacións.
É un marco que aceptamos e que coñecemos, pero é que vostede quere xogar por libre, e por libre non se pode xogar ningunha liga.
Eu non coñezo ningún equipo que xogue por libre.
Así non gañará nunca ningún partido.
Máis nada e moitas gracias.

[4;17 de febreiro de 1994;O señor PRESIDENTE]
 Gracias, señor conselleiro.
Señores portavoces dos grupos, dado que as emendas de devolución total e por seccións perseguen o mesmo fin, que é a devolución, ¿pódense votar conxuntamente? (Asentimento).
Votaremos, entón, nunha soa votación e conxuntamente as dos dous grupos, que foron enunciadas ó comezo do debate: as emendas á totalidade e á totalidade das seccións que propoñen a devolución.

[4;17 de febreiro de 1994;O señor PRESIDENTE]
 Póñense a votación as emendas de devolución á totalidade.
(Votación). (Pausa).
Efectuada a votación, deu o seguinte resultado: votos a favor, 31; votos en contra, 43.
O resultado da votación é negativo.
En consecuencia, quedan rexeitadas as emendas.
Proseguímo-lo debate.
Corresponde agora o debate, que comezaremos coa defensa das emendas que afectan á contía global do estado do presuposto ou que transfiren créditos entre seccións.
En primeiro lugar, debatéremo-las emendas do Grupo Parlamentario do Bloque Nacionalista Galego números 752, 753, 754, 755 e 756.
(Pide a palabra o señor Beiras Torrado)

[4;17 de febreiro de 1994;O señor PRESIDENTE]
 ¿Si, señor Beiras?

[4;17 de febreiro de 1994;O señor BEIRAS TORRADO]
 Si, é por unha cuestión de orde, ou máis ben para facerlle unha aclaración á Presidencia.
O Grupo do BNG vai reparti-lo seu tempo en catro intervencións diferentes relativas a catro emendas que tamén son diferentes pola súa temática.
Máis nada e moitas gracias.

[4;17 de febreiro de 1994;O señor PRESIDENTE]
 Gracias.
Agradezo que, ó reparti-lo tempo que queda marcado no taboleiro, os señores deputados teñan en conta que lle teñen que deixar tempo ós seus compañeiros, xa que o reloxo vai de corrido, aínda que o pararei no cambio de deputados, por suposto.
Ten a palabra o señor Álvarez Domínguez.

[4;17 de febreiro de 1994;O señor ÁLVAREZ DOMÍNGUEZ]
 Señor presidente, señorías, eu lembraba que durante a anterior lexislatura se levara a cabo unha modificación, como se levaron a cabo moitas modificacións de leis existentes con anterioridade, incluso elaboradas polo propio Grupo Popular, e unha delas foi a Lei de réxime financeiro e presupostario de Galicia.
Naquel momento algúns deputados da oposición comentaban que deixaban feito un marco para poder operar cos presupostos da Comunidade Autónoma dun xeito totalmente demagóxico, totalmente presentable ante a oposición, pero despois o partido gobernante facía con eles o que lle daba a gana.
Pero, non obstante, vemos que non é así; a pesar de que vostedes contan coa modificación da Lei de réxime financeiro e presupostario de Galicia, seguen a presentar no Parlamento de Galicia uns presupostos totalmente impresentables.
Eu, desde logo, non vou reincidir aquí nos argumentos xa utilizados concretamente polo portavoz do grupo do Bloque Nacionalista Galego; en todo caso, a min ocorríaseme durante a súa intervención que duns presupostos en estado de coma non se pode agardar nada máis ca unha defunción, e dunha defunción non se pode agardar nada máis ca un cadáver.
Ben, iso ímolo demostrar.
Eu seguín con moita atención a intervención do señor conselleiro de Economía e Facenda, que supoño que será o único membro do Goberno que vai ter participación neste debate presupostario á totalidade, dado que ningún outro dos conselleiros se vai presentar aquí, e, efectivamente, el me lembrou -o que pasa é que non me aclarou dúbidas que eu tiña xa con anterioridade-, veu recalcar aquí, algo que aparece estar metido dentro da memoria dos presupostos, e é o seguinte.
Fala aquí do desenvolvemento e di que estes presupostos poñen a énfase -el dicíao doutro xeito, por suposto- nos sectores máis idóneos ou máis adecuados para o desenvolvemento.
En todo caso, viña a confirmar algo que nós xa sabiamos con anterioridade cando leramos na memoria o seguinte: “O aforro presupostario canalízase cara a sectores estratéxicos con capacidade potenciadora do desenvolvemento estratéxico.” Esta mesma afirmación vén sendo corroborada pola seguinte afirmación do señor Orza: “O apoio ós sectores productivos é o eixe fundamental para o ano 1994.” Pois ben, o Bloque Nacionalista Galego interpretaba que a canalización do presuposto cara ós sectores dinamizadores da economía galega tiña que reflectirse no incremento dos presupostos que están destinados á Consellería de Economía e Facenda -por pór un caso-, ás de Economía e Industria, á de Pesca ou á Consellería de Agricultura, que é a que estamos tratando agora.
Desde logo, paréceme que, seguindo unha tradición dentro da denominación do Estado, o único departamento administrativo que é coñecido por siglas é a Consellería de Ordeación do Territorio, Obras Públicas e Vivenda, que creo que se chama agora igual có MOPU dentro da Administración do Estado.
É a única que é definida por siglas, pero resulta que agora nolo complicaron máis aínda.
Eu lembrábame, xa cando foi a Guerra do golfo, dese xeneral que dirixía a invasión en Irak.
Era coñecido por un sennúmero de consoantes sen ningunha vocal, e eu non tiña posibilidades de pronuncia-lo seu nome de ningunha maneira.
Ben, pois tampouco atopo neste momento posibilidades de poder denominar unha consellería chea de consoantes e ningunha vocal.
Polo tanto, vouna seguir denominando Consellería de Ordenación do Territorio e Obras Públicas, porque, se imos ó tema das siglas, á Consellería de Agricultura, Gandería e Montes habería que chamala AGM, que é a Asociación Galega da Muller; e, en todo caso, podería facerse pola similitude que teñen os presupostos ou orzamentos desta Consellería con aquelas partidas presupostarias que van destinadas a potencia-la igualdade entre o home e a muller ou entre a muller e o home, que vén sendo o mesmo.
Pois ben, resulta que pola definición que nos fai o señor Orza, nós tiñamos que pensar aquí que, efectivamente, as consellerías que levan a cabo unha potenciación da nosa economía son a da Administración Pública, a Consellería de Xusticia, Seguridade e Interior ou outro tipo de consellerías que consumen un gasto exclusivamente suntuario.
Pero non é así, porque resulta que nos atopamos aquí, por exemplo, con que o crecemento medio dos orzamentos é do 8,69%, mentres en Agricultura crece por debaixo da media.
Eu, polo que me toca a min dicir aquí, vou referirme exclusivamente a esta Consellería da AGM, sen referirme, por suposto, á de Industria, nin á de Comercio nin á de Ordenación do Territorio.
Agora ben, hai outra afirmación na memoria, e paréceme que o señor conselleiro de Economía incidiu no aspecto este de que é necesario diminuí-lo gasto corrente.
Xa sabemos como diminúen vostedes o gasto corrente, porque eu tópome no capítulo VI un investimento novo asociado ó funcionamento operativo do servicio e un investimento de reposición asociado ó funcionamento operativo dos servicios.
Eu non considero este como un investimento productivo, senón como de simple funcionamento, e tería que ir no capítulo II e, polo tanto, incluído dentro do gasto corrente, que non é así.
Pero vemos que o capítulo VI é o que nos dá a dimensión potenciadora da economía da estructura dos presupostos, e vostedes aquí o que fan, na Consellería de Agricultura, efectivamente, é diminuílo; non é que creza por debaixo da media, senón que a Consellería de Agricultura no capítulo VI ten un crecemento negativo do 10%, por debaixo de tódolos presupostos.
Agora ben, vostedes acoden á falacia de que non é necesario que todo o investimento productivo se canalice a través do capítulo VI e que hai que ter en conta tamén o peso específico do capítulo VII porque é un investimento que non se realiza directamente pola Administración, senón que pode ser levado a cabo por outros axentes sociais.
Xa sabemos ou veremos despois como entenden vostedes iso dos axentes sociais.
Neste caso, vemos que a Consellería de Agricultura no seu capítulo VII ten un crecemento de máis do 20%.
É verdadeiramente significativo.
Eu, en plan anecdótico, lembraría aquí a afirmación feita polo señor Díaz, que repartía os orzamentos da Comunidade Autónoma entre as familias do noso país e resulta que lles tocaba a máis de un millón de pesetas por cada familia.
Eu repartiríao entre tódolos habitantes e, entón, tocaría a 260.000 pesetas por cada habitante.
Nós os individuos, os galegos, somos tamén axentes dinamizadores da economía e coido que terían unha rendibilidade moitísimo maior eses presupostos se se repartisen entre tódolos habitantes da Comunidade Autónoma, porque aquí cada un lería as cifras como lle dese a gana.
O señor Egerique díxonos antes que había xente que se estaba queixando de que Ourense aparecía discriminada dentro dos orzamentos para o ano 1994, cando vemos que crece o número de camas por habitante.
O señor Egerique equivocouse, trabucouse, non é que creza o número de camas por habitante na provincia de Ourense, senón que diminúe o número de habitantes por cama.
Claro, morren e, efectivamente, tocan a menos por cada cama, porque, de momento, non o subhastaron vostedes aínda e non sabemos o que faran no futuro.
Xa vou rematando.
(Ocupa a Presidencia o señor vicepresidente primeiro, García Leira).

[4;17 de febreiro de 1994;O señor PRESIDENTE (García Leira)]
 Xa leva vostede cinco minutos e pico.

[4;17 de febreiro de 1994;O señor ÁLVAREZ DOMÍNGUEZ]
 Xa.
Teño que deixar que falen os meus compañeiros, pero, de tódalas maneiras, miren, señores, eu quero incidir nunhas propostas.
Din vostedes que crece o capítulo VII da Consellería de Agricultura, pero hai que ver como distribúen vostedes o gasto presupostado no capítulo VI, que está destinado a empresas públicas e outros entes públicos, que son tamén axentes dinamizadores da economía, xa que resulta que lles dedican vostedes 13.700 millóns de pesetas menos có ano pasado.
Ás corporacións locais dedícanlles 422 millóns de pesetas menos có ano pasado.
E hai un decrecemento tamén do capítulo VII respecto dos orzamentos do ano 1993. Efectivamente, si sobe nos presupostos dedicados a subvencionar empresas privadas, que crecen en 11.000 millóns de pesetas, nun 847%; son case 1.000 millóns de pesetas máis ca no ano 1993.
Pero, ¿a onde se destina esta maior parte do presupuesto? Pois, miren, destínase a financia-la Fundación Semana Verde de Galicia -hai que dicilo así claramente- mentres, por exemplo, para a potenciación de industrias de primeira transformación -é curioso que neste momento non se atope aquí o señor conselleiro responsable, o señor Pérez Vidal-, para potencia-la industria dos serradoiros, contan vostedes exclusivamente con 10 millóns de pesetas.
Esta é unha auténtica miseria.
Ben, poderiamos seguir estendéndonos en reflexións que coido que motivarían un debate moito máis miúdo cando se presenten as diferentes emendas parciais, pero, de momento, quero dicirlles unha cousa.
Eu definín antes esta Consellería como a Asociación Galega da Muller, precisamente polas súas siglas, AGM, pero coido que, transcribindo as iniciais do nome completo deste departamento administrativo, é mellor CAGM.
Máis nada e moitas gracias.

[4;17 de febreiro de 1994;O señor PRESIDENTE (García Leira)]
 Moitas gracias, señor Álvarez.
Ten a palabra o señor Vega Buxán.

[4;17 de febreiro de 1994;O señor VEGA BUXÁN]
 Señor presidente, señoras deputadas e señores deputados, se alguén se achega a estes orzamentos e contempla os dedicados á Consellería de Industria e Comercio tería a sensación inmediatamente de que os autores dos mesmos participarían daquela máxima que dixo un político no Estado español hai uns anos, de que a mellor política industrial é a que non existe, porque comprobamos rapidamente que o crecemento que experimenta esta Consellería respecto dos orzamentos do ano anterior é inferior ó crecemento xeral experimentado polos deste ano.
Pero é que, ademais, se se entra dentro da distribución relativa no seo da Consellería un atópase coa circunstancia, certamente curiosa, de que os capítulos VI e VII, investimentos reais e transferencias de capital, perden peso relativo no seo da Consellería respecto do que estes mesmos capítulos tiñan no exercicio anterior.
Isto revela, certamente, que vostedes, señores do Goberno, teñen unha actitude pasiva ante a situación que se está a vivir no noso país, e hai que dicir aquí que hai poucos días se viviu no noso país unha folga xeral, o 27 de xaneiro.
Unha maioría social do noso país manifestou o seu apoio a unha convocatoria das organizacións sindicais que protestaba contra as medidas das administracións, e vostedes, por estar na Administración autonómica, non poden descoñecer esa protesta, porque os cidadáns non soamente reivindicaban fronte ó Goberno central, tamén o facían ante vostedes.
Supoño que vostedes terán algo que dicir, salvo que practiquen esa dupla moral típica en grupos coma o Partido Popular, consistente en darlle mais valor ó voto depositado nunhas urnas cá unha demostración coma a da folga xeral.
Pois, señores, se vostedes son demócratas terán que aceptar que ten a mesma lexitimidade a opinión que se expresa nunha urna cá opinión que se expresa nunha convocatoria de folga xeral.
E moitos dos seus votantes, moitos, apoiaron a folga xeral do 27 de xaneiro; vostedes deberían dicirlles algo. Tamén deberían dicirlles algo a esas 5.000 persoas que foron ó paro durante o mes de xaneiro e a esas 25.000 persoas que traballaban na industria hai 10 anos e que agora non traballan, salvo que vostedes teñan esa actitude pasiva, e estean, como dixo literalmente esta mañá o conselleiro de Economía, “agardando pola industrialización”.
Vostedes están, señores do Goberno, agardando por algo, por un Godot chamado mercado, e non saben, ou creo que saben, que ese Godot non ten parada na nosa nación.
Pero é que se, ademais, vemos dentro desta Consellería os capítulos como o VI dos investimentos, descubrimos que a metade dese capítulo, 1.000 millóns aproximadamente, vai destinado á planta de residuos de Somoza.
De tal maneira que vostedes, efectivamente, demostran con isto, dedicando a metade do capítulo VII a esta asignación, que están dispostos a desempeña-lo papel de empresa auxiliar do capital industrial transnacional, aforrándolle, xustamente a eles, este investimento.
Se vostedes son tan afeccionados ás cifras -curiosamente aquí se deron cifras de todo tipo-, ¿porque non deron unha?, ¿por que non se atreven vostedes a dala?, con esta política económica, e máis concretamente, con esta política industrial -por así dicilo- que se contempla nestes orzamentos, ¿por que non din vostedes cantos postos de traballo pensan crear durante este ano?, ¿por que non se atreven vostedes a dicilo e nos deixan de tantas lerias doutras cifras? Digan vostedes iso.
Vostedes están nun goberno, non poden vir aquí e botarnos un mitin ou un discurso coma se vostedes non estivesen gobernando.
Vostedes están gobernando, levan catro anos; mellor dito, o Partido Popular leva dez anos gobernando na autonomía galega e vostede leva xa moitos anos; polo tanto, son responsables das cifras, e dese fenómeno do paro tamén son vostedes responsables.
En definitiva, ¿non hai continuísmo na política industrial? Si hai continuísmo, señores do Goberno e non se promoven accións efectivas para a articulación dun sector púbico galego.
Por certo, o señor Dositeo Rodríguez vai a Madrid, parece ser, a negocia-las transferencias e di que vai reivindica-la presencia da Xunta de Galicia nos consellos de administración das empresas públicas, de paso que lle diga ó responsable do Partido Popular en Madrid, Luís Gámir -que acaba de dicir que se chega ó poder o Partido Popular privatizará tódalas empresas púbicas-, a ver se se apuran a reivindicar esa presencia porque, ó mellor, xa non ten que estar presente en ningunha, se xa están privatizadas.
Non se acrecenta o investimento productivo, non se propicia completar ciclos productivos, hai unha escandalosa ausencia de axudas á modernización do pequeno e mediano comercio e, en fin, hai a miserenta cantidade de 2 millóns de pesetas para promociona-la artesanía galega, a metade do que gaña un asesor do conselleiro de Industria.
Señoras e señores deputados, señor presidente, certamente, poderíase dicir con estas cifras que o orzamento en Industria é a crónica dunha morte anunciada, a próxima morte do sector industrial galego.
Moitas gracias.

[4;17 de febreiro de 1994;O señor PRESIDENTE (García Leira)]
 Moitas gracias, señor Vega.
Ten a palabra a señora Fernández Davila.

[4;17 de febreiro de 1994;A señora FERNÁNDEZ DAVILA]
 Señor presidente, señoras deputadas e señores deputados, para min é obrigado, ó falar dos presupostos da Consellería de Sanidade e Servicios Sociais, facer unha referencia a algo que me parece grave, e é a decisión política adoptada polo Goberno galego da eliminación dunha consellería, a Consellería de Traballo e Servicios Sociais, que fai que nestes momentos os servicios sociais estean, polo menos, dalgunha maneira, distribuídos en dúas consellerías diferentes, cando consideramos que tanto os problemas laborais deste país coma o problema do traballo e os problema dos servicios sociais en Galicia dan suficiente material como para que este Goberno galego lle dedicase unha consellería que enfrontase os problemas que estamos a dicir.
A min paréceme tremendo que os servicios sociais estean separados en dúas consellerías e que así, na Consellería de Sanidade e Servicios Sociais, se atopen mesmo partidas presupostarias que logo atopamos tamén na Consellería de Familia, Muller e Xuventude.
Refírome a servicios sociais como o tratamento dos minusválidos, da terceira idade ou doutras cousas parecidas.
Isto significa que, a pesar de que se nos veu dicindo noutros momentos que houbera un aumento presupostario no servicios sociais e mesmo na Consellería de Sanidade, é difícil, cando menos nalgúns apartados, ver este aumento, xa que, realmente, se comprobámo-lo que tiñan o ano anterior, vemos que era superior ó que neste ano se lle dedica e, concretamente, nos servicios sociais, no que respecta ós minusválidos.
Sigo preguntándome, na medida en que xa se preguntou nesta Cámara varias veces e mesmo en diferentes ocasións tamén en Comisión e aínda non foi respondido por ninguén, a razón pola que o Goberno galego eliminou esa Consellería de Traballo e Servicios Sociais e a razón de por que separou determinados servicios sociais en dúas consellerías diferentes.
E digo isto, porque, realmente, que os servicios sociais estiveran nunha soa consellería sería fundamental para facerlle fronte ás carencias que hoxe ten a nosa sociedade en diferentes apartados.
Cando aquí se falaba, por parte das persoas que defendían os presupostos, de que nisto se mantiña unha continuidade, a nós parécenos que na Consellería de Sanidade e Servicios Sociais manter esta continuidade non é precisamente o máis doado, na medida en que esta Consellería ten unha responsabilidade fundamental, que é a de procurar para os cidadáns e cidadás de Galicia unhas mellores condicións de vida, non soamente na sanidade, senón, como dicía antes, tamén nos servicios sociais.
Unha das cousas que podemos apreciar nos presupostos de Sanidade e Servicios Sociais, á parte da ambigüidade dalgún deles, é que non hai concreción en moitas daquelas cousas que din que van mellorar, tanto na sanidade primaria coma nos ambulatorios.
Parécenos que xa non é soamente a cuestión de crear infraestructuras, senón que no noso país estamos realmente necesitados, na sanidade pública, duns servicios que realmente cubran na nosa poboación esa necesidade que todos e todas somos capaces de detectar.
Nos servicios sociais, e concretamente no aspecto de minusválidos, notamos que non hai unhas partidas presupostarias no ámbito municipal, nas transferencias ós concellos, que posibiliten que estes servicios se dean desde as instancias públicas, mentres vemos que hai unha total diminución destes presupostos destinados ás sociedades que neste momento están cubrindo a deficiencia das institucións públicas.
Parécenos que sería fundamental nesta Consellería, e precisamente neste apartado de minusválidos, que se asumisen, cando menos, aqueles convenios que xa están asinados por estas agrupacións, porque serían fundamentais para que estes servicios se puidesen dar na mesma medida cá nosa sociedade demanda.
Unha das cousas que quería dicir cando falaba da eliminación da Consellería de Traballo e da creación de dúas novas consellerías, é que este feito que eu considero un grave erro se demostra xa nos presupostos das novas consellerías constituídas, na medida en que se dedican no capítulo II unhas partidas presupostarias que nós pensamos que se estivesen dedicadas a outras cuestións de fundamental necesidade na nosa sociedade sería moito máis positivo, e os presupostos terían unha dedicación máis xusta e máis solidaria nunha sociedade que, como din vostedes mesmos, está en crise.
Nese sentido, a nosa emenda pretende que partidas que están nalgunha Consellería en apartados non necesarios neste momento para a nosa sociedade, pasen a Servicios Sociais e Sanidade e cubran o mellor posible as deficiencias que os presupostos que se presentan este ano non están a cubrir.
Respecto dos servicios sociais tamén nos parece moi importante que se teña en conta que hai un apartado, a RISGA, que nos parece fundamental o seu desenvolvemento total, porque nesta lei hai algo que consideramos importante, que nela se recolle unha política de fomento do emprego para aquelas persoas que hoxe están na marxinación, para esas persoas que hoxe non teñen un posto de traballo, por iso é necesario que a RISGA se desenvolva totalmente e para iso vai ser necesario que teñan un presuposto moito maior có que nos presenta a Consellería de Sanidade.
Eu deixaría aquí a miña intervención para que os compañeiros que teñen a palabra poidan seguir falando.
Gracias.

[4;17 de febreiro de 1994;O señor PRESIDENTE (García Leira)]
 Moitas gracias, señora Fernández Davila.
Ten a palabra o señor Tello León.

[4;17 de febreiro de 1994;O señor TELLO LEÓN]
 Señor presidente, señoras e señores deputados, non quixera que a miña intervención se tomase inicialmente coma un torpedo á liña de flotación do seu buque insignia porque, desde logo, nunca tanto escoitei falar dos presupostos, e concretamente dos de educación, como auténtico buque insignia deste Goberno.
Si quero, en principio, cando menos, que se tome coma unha salva que despois, probablemente, se teña que converter nunha auténtica batalla a raíz do que vou dicir e do que vou expoñer, sempre e cando vostedes non teñan a ben reflexionar acerca desta emenda á totalidade que se fai sobre a sección sétima dos presupostos que afectan á Consellería de Educación e Ordenación Universitaria.
Ainda que academicamente eu son de letras, pódolle dicir que me apaixonan os números, pero que, sen embargo, son moito máis amigo dos conceptos, porque as cifras, especialmente as cifras nuns presupostos, non poden nin deben se-lo disimulo da ideoloxía que os sustenta e dos principios programáticos que se acochan detrás delas.
Por iso, en primeiro lugar, considero que hai que establecer un marco conceptual de prioridades e aplicar consecuentemente os números e as partidas presupostarias.
Vostedes, señores do Goberno, teñen perfectamente definido o marco conceptual, pero ocorre que ocultan eses presupostos ideolóxicos que, na práctica, camiñan cara a unha educación preocupantemente privatizadora.
Din coa boca unha cousa e fan cos diñeiros públicos outra moi diferente.
Como Agustín de Hipona desexan o ben, pero vense tentados a facer sempre o mal.
Non está presente o señor conselleiro de Economía e Facenda, pero si está o representante do Goberno en materia educativa.
Este presuposto da sección 07, aínda que non se afirmou expresamente, si é un presuposto conceptual.
Admitido por vostede mesmo, señor conselleiro de Educación e Ordenación Universitaria, hai unha baixa na partida destinada a comedores escolares, seguen as doblaxes -aínda que menos- no transporte escolar, decrecen un 13,4% os investimentos -non son palabras miñas, son palabras citadas por vostede na Comisión correspondente-. A LOXSE está aí, eu, por certo, sigo a reclamar publicamente, non de xeito clandestino, a rede de centros escolares para saber onde están os centros de ensino infantil e outro tipo de centros, e, insisto, reclamo de forma pública porque é a problemática que hoxe máis lle pode preocupar ó profesorado galego.
Dicía o de buque insignia porque se falou permanentemente do incremento, tanto no capítulo I coma no capítulo II. Pensemos, respecto do capítulo I, que, obviamente, aínda que o noso salario está bastante conxelado e en hibernación, hai un incremnto lóxico, ano tras ano, que pode incrementa-lo capítulo I e mesmo pode incrementarse o número de profesores.
Polo que respecta ó capítulo II hai tamén un crecemento no custo das bases materiais para poder exerce-lo ensino, sen embargo voume centrar precisamente nas cifras deste capítulo II para que non me advirtan aquí que non falo de presupostos.
Fíxense vostedes, dedícanse 3.449 millóns de pesetas a financia-lo ensino privado non obrigatorio.
Dedícanse 11.000 millóns de pesetas a financia-lo ensino privado concertado, en total un 8,5% do presuposto global da Consellería de Educación e Ordenación Universitaria, 15.223 millóns de pesetas.
Dedícanse, no mesmo sentido, simplemente 2.512 millóns de pesetas, é dicir, o 1,4%, ós gastos de funcionamento dos centros de ensino non universitarios.
Respecto das universidades, no capítulo VI dedícanse 4.493 millóns, cifra que está absolutamente sen actualizar -como máximo en pesetas do ano 1989cando neste ano corresponderían 5.793 millóns de pesetas, o cal quere dicir que hai unha débeda coa universidade neste capítulo, neste momento só, respecto desta actualización, de 1.300 millóns de pesetas.
As cifras considéroas bastante elocuentes, pero falouse de pasada de formación do profesorado, que mesmo se reivindica máis. ¿Como non se vai reivindicar máis cando se dedican a formación do profesorado 410 millóns de pesetas e non chegamos os profesores e profesoras galegos a 12.000 pesetas per capita na nosa formación, cando -cifra que se deu tamén no seu día- a TVG gasta diariamente a friolera de 31 millóns de pesetas?
Por outra banda, falouse de pasada do tema da política lingüística, cando xa denunciamos no seu momento que non existe control de ningún tipo respecto de cal é a galeguización real das aulas, dos cursiños e dos investimentos feitos pola Dirección Xeral de Política Lingüística, cal é a súa traducción á realidade da normalización lingüística deste país.
Señor conselleiro, sabe vostede que sendo moitas as eivas que sofre o ensino, e postos a afondar nalgunha que afecte á maioría da comunidade escolar, é, sen dúbida, aquela que afecta ós gastos de funcionamento unha das máis sentidas.
Dicía vostede, señor conselleiro de Educación, que o profesorado que falaba con vostede nunca se sentira tan satisfeito e reconfortado co salario que cobraba.
Obviamente non nos movemos no mesmo mostreo sociolóxico, tal vez descoñecía o señor conselleiro de Economía, agora ausente, que o salario non é o único e gravísimo problema que lles afecta ós docentes, senón fundamentalmente, tamén, a frustración profesional que se vive nos centros educativos entre o suposto kantiano do deber e do ser.
Tal vez o maior problema que teñamos -porque eu sígome considerando docente, obviamente o meu paso por aquí é transitorio- sexa a carencia de medios para exercer convenientemente a nosa función.
Os centros educativos, é obvio, non poden corrixi-las deficiencias sociais, pero hoxe son parkings de superficie, ás veces inclusive parkings subterráneos, onde os nenos e nenas permanecen aparcados durante unhas horas recibindo un ensino obsoleto, desfasado das esixencias técnicas e conceptuais que a sociedade lle reclama.
¿Como poder falar así de competitividade, unha palabra máxica da última fornada neocapitalista que se está a utilizar a tódolos niveis, e que, curiosamente, non se utiliza no seu sentido e na súa profundidade cando se fala de educación? ¿Como poder falar con estes presupostos para gastos de funcionamento de competitividade en materia educativa? ¿Como poñer a funciona-la LOXSE? ¿Como esixirlle ó profesorado que afronte unha reforma educativa cos medios que ten neste momento á súa disposición? Resulta grotesco.
Tal vez moitos de vostedes hai tempo que non van por un centro educativo, pero resulta grotesco ver ós profesores levando da súa casa magnetófonos, proxectores, xa non digamos libros ou revistas, mapas, carpetas, etc.
O ano pasado, este que lles fala tiña 35.000 pesetas, máis ou menos, para todo un ano nun seminario que daba clase a máis de 600 alumnos e alumnas, e o secretario do centro dicíame sempre:
“Enrique, tes que gastar con algo de moderación”.
O ensino público resulta caro porque o material póñeno os alumnos, as alumnas, o profesorado, e cae aínda sobre nós a mala conciencia de que teñen que comprar material.
Así, sómo-los profesionais da docencia os que directamente nos temos que enfrontar a unha sociedade que reclama melloras no ensino e reclama unha calidade acorde coa demanda laboral, é dicir, acorde coa súa competitividade.
Non pedimos nada doutro mundo, penso, cando esiximos unha reivindicación que os claustros e os seus directores veñen reclamando ano tras ano.
Setecentos millóns, diciamos a título indicativo, porque nós, obviamente, non facémo-los presupostos, se nós puidesemos face-los presupostos, loxicamente o seu marco conceptual e as súas partidas presupostarias serían moi outras, como xa amplamente considero que explicou o portavoz do Grupo Parlamentario do BNG.
Este ano baixan os presupostos, vostedes sempre piden datos, hai máis centros, hai máis alumnos, fundamentalmente no tramo do ensino medio, subiu a vida e hai menos diñeiro por centro e por alumno.
Non me pidan os datos, que os teñen vostedes a través das inspeccións, desas inspeccións que tal axilmente funcionan cando, por exemplo, hai unha folga reivindicativa no ensino ou cando, por exemplo, utilizan a calculadora como mecanismo reductor do profesorado para que os profesores e profesoras dean materias afíns.
Díganlle vostedes ós inspectores cal foi o presuposto dos centros o ano pasado e cal é o presuposto dos centros este ano.
Centros con nomes e situacións concretas baixan os presupostos neste curso.
O número de pesetas que lle corresponde ó alumnado galego este ano non é que sexa inferior ó resto do Estado, é que, este ano é inferior, en moitos centros, ás pesetas que tiñan o ano pasado.
O ensino, a educación en xeral, non se avalía en termos economicistas, parece que para vostedes a súa rendibilidade unicamente aparece nos programas electorais.
Pregúntenlle ós nenos e nenas menores de seis anos aínda sen escolarizar mentres que outros centros de educación infantil están recibindo subvencións.
Son 2.047 millóns de pesetas os que reciben este ano como subvención nun tramo de ensino non obrigatorio, e -insisto e sigo denunciando- incumprindo sistematicamente a norma dada por vostedes de escolarización -insisto unha vez máis nisto e terá as probas correspondentes-.
Pregúntelle ós alumnos de Formación Profesional que non tiveron praza nas especialidades que, casualmente, son socialmente as especialidades máis competitivas.
Pregúntenlle ós alumnos e alumnas que aínda andan á procura, como Ulises, da súa Itaca universitaria.
Quería rematar cunha frase do propio conselleiro de Economía que, precisamente agora, chega na última parte da intervención.
Dixo vostede, señor Orza, pola mañá, que moitas veces e en moitos casos non eran termos económicos, eran máis filosóficos, que algunhas veces a importancia debe se-la calidade do gasto e non a cantidade, a importancia debe se-la calidade do gasto.
Eu tomei boa nota, mire vostede o conxunto dos presupostos e, entón, actúe en consecuencia.
Moitas gracias.
(Ocupa a Presidencia o seu titular).

[4;17 de febreiro de 1994;O señor PRESIDENTE]
 Gracias, señor deputado.
Ten a palabra a señora Porteiro García polo Grupo Parlamentario Socialista.

[4;17 de febreiro de 1994;A señora PORTEIRO GARCÍA]
 Señoras e señores deputados, estáballe explicando ó señor presidente que imos intervir tres membros do Grupo Parlamentario Socialista, nesta parte do debate, para defender un total de seis emendas que afectan a unha mellor distribución dos recursos deste presuposto da Comunidade Autónoma de Galicia para 1994.
Estas emendas volven incidir no decrecemento dos investimentos, nun 5,9%, nun case 6%, recordando que os investimentos reais teñen como importe total este ano 96.000 millóns e os inmateriais son o 10%, 9.000 millóns de pesetas.
Hai máis cartos nestes presupostos para Galicia para o ano 1994, dedicados a gastos inmateriais, cós que se dedican ó Parlamento, ó Consello de Contas, ó Consello da Cultura Galega, a Xusticia, ou, no seu conxunto, ó IGAEM, IGAPE e SEGAPIHOM. Polo tanto, consideramos que é fundamental que haxa unha redistribución dos recursos e, en primeiro lugar, queremos referirnos á Consellería de Sanidade porque pensamos que é precisamente o señor Romay o maior experto en manexar investimentos inmateriais convertidos en propaganda.
Todos o sabemos porque espertamos pola mañá coa cantilena da Consellería de Sanidade, como antes nos levantabamos escoitando a cantilena da Consellería de Agricultura.
Así que queremos cambiar cantilenas por investimentos reais e propoñemos unha transferencia de crédito que afectaría ó SERGAS, ó artigo 4º, capítulo VI, sección 11, de gastos de investimentos de carácter inmaterial do Servicio Galego de Saúde, para transferilos a tres subconceptos denominados: hospital comarcal do Barbanza, hospital comarcal da Costa da Morte e hospital comarcal do Salnés.
Denomínanse friamente así, pero en quente significan realmente dar resposta a unha demanda que escoitamos reiteradamente nesta tribuna, a unha demanda que a poboación destas bisbarras está a reclamar reiteradamente e que non se responde coa dotación presupostaria que este ano figura para estes hospitais comarcais.
De feito, este ano tiñan previsto un investimento de 300 millóns para cada un destes hospitais e outro tanto para o ano próximo.
O que estamos facendo nós con esta emenda de transferencia de crédito é adiantarnos, facer este ano un investimento de 600 millóns de pesetas en cada un destes hospitais e acelerar un proceso que é absolutamente urxente.
Por certo, que empezar hospitais comarcais con dotacións de 300 millóns de pesetas resulta francamente ridículo, cando aproximadamente 400 é o que vén custando un centro de saúde.
Xa que logo, esta é a xustificación da nosa emenda que presentamos ós gastos de investimento de carácter inmaterial do SERGAS para dedicalo ós hospitais comarcais do Barbanza, da Costa da Morte e do Salnés.
Outra emenda refírese ó paso dos recursos da Sociedade Anónima de Xestión do Plan Xacobeo á Consellería de Cultura.
Argumentámo-la nosa petición de transferencia de crédito porque consideramos que a sociedade anónima de xestión non foi un instrumento eficaz.
Se é unha sociedade anónima de xestión tería que xestionar mellor os recursos públicos, pero non é esa a conclusión á que se chega despois de transcorrido o ano 1993. E, desde logo, tampouco ten sentido que se siga conservando na nomenclatura desta sociedade anónima de xestión o ano 1993 se xa pasou.
En calquera caso, pasado o Xacobeo podería perfectamente administrarse unha cantidade de recursos equivalente á que hai para a sociedade anónima de xestión desde a propia Consellería de Cultura, o cal ía supoñer, sobre todo, que teriamos un responsable político que asumiría publicamente a súa responsabilidade neste terreo e non unha sociedade anónima das moitas que se utilizan como pantalla, como interposición ou como sociedade pantasma para, realmente, gasta-los cartos públicos sen o control necesario.
Polo tanto, o que propoñemos é que desapareza a Sociedade Anónima de Xestión do Xacobeo 93 e que sexa a Dirección Xeral do Camiño de Santiago, na Consellería de Cultura, a que asuma a culminación dos proxectos pendentes; así liquidaríase a sociedade e o seu patrimonio.
Feita a liquidación da sociedade, os remanentes de persoal resultantes deberían ir a este programa, ó que nos referimos antes, da Dirección Xeral do Camiño de Santiago.
Parécenos que é unha emenda absolutamente racional e perfectamente asumible.
Tamén presentamos unha emenda para retornar á Consellería de Cultura a política de deportes.
Non é que queiramos que o señor Portomeñe traballe máis, sabemos que é un home que se dedica con devoción e con esforzo ó seu traballo político como conselleiro, pero, realmente, pensamos que despois dos fastos de 1993 vai quedar moi desocupado e necesita actividade, señor Portomeñe; por iso lle propoñemos ó señor Orza e lle propoñemos a este Parlamento que acepte esta emenda na que dicimos que debe pasa-lo programa dedicado a deportes á súa Consellería, á Consellería de Cultura.
Sería algo semellante á creación da primeira Secretaría Xeral para o Deporte, que se creou ad hoc, feita á medida para o señor Lendoiro, e que neste momento, realmente, non pensamos que xustifique unha mellor xestión nin tan sequera unha maior racionalidade e aproveitamento dos recursos públicos.
Así pois, insisto, pedímo-la transferencia do programa Fomento da actividade deportiva, que ten un importe de 4.566 millóns de pesetas, ó presuposto da Consellería de Cultura a través dunha nova Dirección Xeral.
Por certo, que así tamén teriamos posibilidade de non sufri-la vergonza que sentimos cando vémo-la diminución sufrida por parte da Consellería de Cultura en canto ó seu peso específico no conxunto dos presupostos de Galicia.
Hai outra emenda que afecta a Cultura.
Neste caso para quitarlle unha cantidade pequena de cartos que tería máis sentido en Turismo.
Estamos a falar dunha transferencia de crédito para un programa denominado Promoción e difusión do Camiño de Santiago, que está na Consellería de Cultura, por un importe de 300 millóns de pesetas, pois o sentido común indícanos que debe estar na Secretaría Xeral para o Turismo, xa que non ten sentido que se multiplique a promoción turística desde varias consellerías.
A promoción é unha pedra angular da política turística, e ben saben as persoas que entenden deste tema, como o propio presidente da Xunta, que a promoción non se pode dispersar.
É lóxico que se hai unha Secretaría Xeral para o Turismo toda a promoción turística de Galicia, Camiño de Santiago incluído, se faga desde alí.
O contrario pode significar que queremos ter, ou que queren ter, unha Subconsellería de Turismo paralela na Consellería de Cultura e, ó mellor, isto obedece a ese desexo expresado polo señor Portomeñe na campaña electoral, cando dicía que el querería se-lo conselleiro de Turismo.
A falta de poder ser conselleiro de Turismo confórmase cunha pequena partida de 300 millóns de pesetas para promociona-lo Camiño de Santiago.
Señor Portomeñe, nós queremos que vostede leve deportes pero parécenos que isto debe ir a Turismo.
Insisto, o importe son 300 millóns de pesetas e ese é o motivo da nosa emenda.
Hai outra emenda que se refire á desaparición do SEGAPIHOM, do Servicio Galego de Igualdade do Home e da Muller, e quero explicalo detidamente porque, en principio, pedi-la desaparición dun servicio creado para a promoción da igualdade ten que ser explicado.
Evidentemente, estamos de acordo en que haxa instrumentos que traballen a prol da igualdade da muller nesta sociedade, o que non nos parece lóxico é que se cree unha Consellería que se autodenomina, que se proclama, como Consellería da Muller, ademais da Consellería da Familia e ademais da Consellería da Xuventude, e que non teña ningunha decisión política final respecto dos presupostos do Servicio Galego da Promoción da Igualdade do Home e da Muller.
É dicir, o servicio tal e como está configurado é un organismo que está dentro da Consellería, pero que, como o seu propio nome indica, é absolutamente autónomo.
Tería que haber unha Dirección Xeral da Muller, ¡que menos!, resulta absurdo que na Consellería da Familia, Muller e Xuventude non haxa unha Dirección Xeral dedicada á muller.
Tan absurdo resulta que parece mesmo un insulto, parece mesmo unha tomadura de pelo.
Ademais, quixera tamén comentar que o presuposto do SEGAPIHOM neste momento é máis ridículo que nunca.
Era ridículo cando se creou o servicio, porque se creou cun presuposto de cero pesetas, esa é a maior ridiculez posible, pero neste momento, habendo unha decisión política de traballar desde unha Consellería polas mulleres de Galicia, non se pode tolerar que dun presuposto que importa no seu conxunto 16.757 millóns de pesetas, soamente se dediquen a políticas para a muller 344 millóns.
Lamento profundamente que non estea a señora López Besteiro porque eu quería aproveitar esta intervención para, desde aquí, ofrecerlle solidariedade e apoio.
Lamento sinceramente que non estea porque me parece que con estes presupostos estanlle facendo un fraco favor a ela mesma porque, como muller que é, terá que loitar contra a vergonza que supoño que sentirá cando diga que é conselleira da Muller.
Nós estamos facendo unha proposta que lle vai permitir, se se acepta -e non ten truco, é unha emenda, de verdade, moi ben intencionada- poder corrixir un erro que, de manterse nel, será realmente un atentado perpetrado contra as mulleres de Galicia, e será unha muller, ademais, quen o faga.
Eu diríalle á señora López Besteiro que reparase neste feito.
Non pode tolerar unha muller que a súa Consellería soamente dispoña do 0,05% do presuposto total da Xunta de Galicia para políticas específicas da muller, e se o tolera non merece denominarse conselleira da Muller.
Eu pídolle que automaticamente decaia ese título do rótulo da denominación da Consellería.
